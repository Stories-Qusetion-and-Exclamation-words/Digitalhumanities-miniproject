שם מלא,שם סיפור,הסיפור,תקופה,
יהודה ליב גורדון,פחד בלילה,"העיר קניפס יושבת על חוף נהר אשר בו אניות יהלכו; יערים סביב לה צומחים כל עצי מבחר, עצים להסקה ועצים לבנין; אגמיה ויאוריה מלאים דגת המים למינה והעמקים והבקעות יעטפו עדרי צאן ובקר; האדמה פוריה ומלאה ברכת ה' וכל צרכי בני האדם נמכרים שמה בזול. על כן פרוח יפרח שם המסחר, יעשה ענף וישא פרי, יעשיר את בעליו ויתן אֹכל למכביר לדלת העם. טובי העיר עוסקים במסחר בעצים ויבול האדמה וכל אנשי המקום למקטנם ועד גדולם מתפרנסים מהם בריוח ולא בצמצום. על כן בחר גם צדיק אחד במקום הזה, אוה למושב לו, לא לטובתו ולהנאתו חלילה כי אם לשם שמים ולשם מצוה, כדי להציל את אנשי קניפס מן המותרות שגורמים החטא שלא יבואו ח“ו לשכוח את הבורא משמחה ומטוב לב מרב כל; ובכן הוא משתדל בכל עז למחוק ביד רחבה את סאת עשרם ושולח בהם את כל משפחתו, את ניניו ואת נכדיו, למעט חלבם ודמם שלא ישמנו ויבעטו. ואולם תחת הזהב יביא להם נכסי צאן ברזל, קנינים שרירין וקימין שאדם אוכל פרותיהם בעוה”ז והקרן קימת לעוה""ב, והם – האמונה השלמה בו ובנפלאותיו, בצדיקים ובכל מעבדיהם ברב חלומות והבלים והזיות טפלות אחרות שאחינו בני ישראל מטפלים בהם מבחר ימי חייהם ולא ימושו מזרעם ומזרע זרעם לימים רבים ולעתים רחוקות על שלֵשים ועל רבֵּעים.

בעיר הזאת ישבתי לרגלי עסקי בקיץ שנת ה' תפ“ט ליצירה, והקב”ה זמן אותי לפונדק אחד של איש ירושלמי קדוש וטהור. האיש הזה הורתו ולידתו היתה בקניפס; ולמה נקרא שמו ירושלמי? לפי שכשמתה עליו אשתו הראשונה גמר בלבו לעלות לא""י ולמות שם; וכבר קנה לו בגדי צבעונין וכלי מילת וישם פוזמקאות של משי ברגליו וסדין לבן בראשו וילך. אבל בעיר הקרובה הקרה אלהים לפניו שדוך הגון וייטב בעיניו לשוב לשבת בעיר מולדתו ולראות חיים חדשים עם אשתו החדשה. ובכן שב הירושלמי לעיר קניפס כבראשונה; לא עמדו רגליו על הר הזיתים וגם מנגד לא ראה את הארץ, אבל הסדין הלבן נשאר בראשו ושם הגדול והקדוש “ירושלמי” נקרא על בית מלונו וימשוך אליו כל עוברי דרך החרדים לשם העיר הקדושה, וכל באי שער עיר קניפס יסורו ללון אל בית הירושלמי, כמעט אין נגרע.

החדר המיוחד לדירתי בבית האכסניא היה בודד על גג האֻרות הרחק מגיף בית המלון ומשאר חדרי האורחים. עליה מרוַחת ובה חלונות ארבעה, שנים פתוחים על גג האֻרות מזה ומזה מימין החדר ומשמאלו ושני חלונות מעבר החדר ממול פניו, משני צדי המעקה אשר אליו יעלו במעלות. והנה מן החוץ לא יכול איש להגיע לחלוני החדר בלתי אם יטפס על גג האֻרות או יעמיד סלם על יד המעקה ויעלה בו. מכלי תשמישי-בית אין בחדר בלתי אם מטה מוצעת, נתונה אל הקיר כנגד פתח החדר, ושלחן ושני ספסלי עץ משוחים בששר. אמת כי אל הקיר אשר נֹכח המטה, בתָּוך, בין פתח הבית ובין החלון השמאלי היתה קבועה אספקלריא של זכוכית מלֻטֶשת, אבל לא ידעתי מדוע קבעוה במקום רם ונשא וגבוה מאד קרוב אל התקרה, עד כי אי אפשר היה להסתכל בה בעמדי על הקרקע, ועל כן גם לא שמתי לבי אל כלי התשמיש הזה, הסחתי לבי ממנו לגמרי וכמעט לא ידעתי היותו שמה.

באחד מקצות העיר הזאת נמצא יער קטן צומח עצים נטועים בידי אדם, נחמד למראה וטוב לשוח בו לרוח היום. שדֵרות אלונים רעננים ישיתו צל עב בתוך צהרים וגבעה שפוכה גם היא בידי אדם התנשאה בקצה חֹרש מֵצַל זה; ומעל ראש הגבעה נשקף מרחוק הנהר עוטה ספינות רבות צינות וסירות דוגה, וחף הנהר הימני אשר לצד העיר מכוסה מן הבקר עד הערב המון אדם רב עוסקים במלאכתם, משיטים קורות ושמים אותם דֹברות על הנר, מזרים ברחת ובמזרה את ערֵמות כל מיני דגן הצבורים על החוף ליבשם ולהביאם אל הרפסודות. כמאה צעדים מן היער נראו חרבות טירה בצורה והיכל עתיק יומין והריסותיו נטושות על פני כל הככר. החֵל אשר הקיפהו בישובו יה עיים ובמות יער, והתעלה אשר מסביבו יבשה ותמלא עפר וכֵפים. מתחת לארמון ההרוס הזה היתה הארץ עשויה ככברה מחלוֹת מחלות מקוּרות כפות אבנים אשר הלכו לארכה ולרחבה עד מקום לא ידע אנוש.

בחרש מצל זה אהבתי לשוח עד כמה פעמים ביום. אהבתי להסתופף בסתר כפות אזרחיו הרעננים, להשתרע על יְרַק דְשָׁאיו, לשכב ולחלום בהקיץ. אהבתי לעלות ולשבת על ראש הפסגה להביט על מימי הנהר העצומים והרבים אשר בעלותו על גדותיו בימי האביב והתערבו מימיו במימי היאורים והאגמים אשר מסביבו והיה מראהו כמראה ים גדול ורחב ידים לא תשורנו עין עד קצהו. אהבתי לראות את כבוד ה' על המים, להתבונן מן המקום ההוא לפנות ערב אל המראה הנחמד ברדת השמש לקצות השמים ויפרוש אורו על נבכי הנהר ועל ראשי האלונים וכפותיהם הרעננות. ולי מה יקרו אז הרגעים הטובים ההמה, ומה יקר לי עתה זכרונם ופקדונם! אז – בעוד מלאתי כח עלומים את רוח הדמיון, בעוד חושי בי ולב חם בקרבי וכליות יועצות בחיקי, בעוד לא נהפך לבי בקרבי לאבן תחת סבות החיים, וחזיונות הבחרות והשחרות לא היו להבל וחלומות הנעורים לדברים בטלים ומבֻטלים!!

נפלאת היתה בעיני תמיד כי בבואי לשוח ביער יומם פגש פגשתי לפעמים באנשים מן העיר עוברים והלכים לתֻמם, אבל לפנות ערב לעת צאת היוצאים לשוח, כשיפוח היום ונסו הצללים, לא ראיתי מעודי רגל אדם בסביבות היער. ואֹמר אל לבי אך אין לב אנשי המקום אל יפעת הטבע והדר גאונו אשר יגָלה ביער חמד זה בארץ ובשמים בין הערבַים, כי נער אנכי אז, עול ימים הולך בתֻמו ומביט לארץ ולדרים עליה בעינים טהורות מראות רע; תבלית בני האדם לא ידעתי ועקשות רוחם ועקמומית שבלבם לא דמיתי ולא עלו על לבי. – ויהי היום ואנכי מטייל ביער כפעם בפעם לעת ערב לעת צאת הכוכבים, ואהיה מתהלך כה וכה ומלקט עשבים ופרחים להתבונן בהם בינה ולהתחקות על שרשיהם ועל תבונתם, ויהי כהפנותי שכמי וארא כמראה שני אנשים נצבים פתח היער ומתגנבים להשגיח אלי מאחורי אחד השיחים. דמיתי אך מקרה הוא ולא שמתי לבי אליהם ואשקוד על דרכי הלאה לראות בעשבים וללקוט צמחים עד בואי אל פתח אחת המערות הנשַמות. שמה ישבתי על גרם מעלות המדרגה אשר דרך בה ירדו אל המערה בהיות ההיכל על תלוֹ, ואהיה מתבונן בצמחים אשר לקטתי ואשב תפוש במזמות לבי עד בוא השמש.

ויהיה השמש באה ועלטה היתה ואשוב ללכת לבית מלוני והנה בעל המלון לקראתי במוצא היער. כראותו אותי ויחרד חרדה גדולה עד מאד ויספוק את כפיו ויקרא: האף אמת נכון הדבר, כי מתהלך אתה בגפך ביער בעתותי לילה?

– מדי ערב בערבו, אנכי יוצא לשוח ביער חמד זה, עניתי בתָם לבבי.

– ולא תירא מפחד לילה? ורעה אליך לא תאֻנה?

– עד כה ברוך השם לא מצאני רע. ולמה זה תחרד עלי את החרדה הגדולה הזאת? האם מערת פריצים ביער זה?

– עוד רע ומר מזה, ענני בכבד ראש. הראית את החרבות השוממות בלב היער? הידעת מה הנה?

– ראיתי וידעתי כי שרידי ארמון עתיק הן אשר נחרב מרֹב ימים ונעשה גלים נצים, וכפי שהוגד לי ישב בו לפנים השר בעניגסען ונחרב ההיכל בעת אשר פשטו הצרפתים על ארצנו.

– את זאת לא ידעתי, אבל ידעתי כי בחֹרי החרבות השוממות ובמחלות העפר יקננו שדים ומזיקים! – החליט הירושלמי כדבר שאינו מוטל בספק.

– שדים ומזיקים? – פסקתי את דבריו בשחוק – זקן, האם יצאת מדעתך?

– אנכי לא יצאתי מדעתי אבל אתה עוד לא באת לכלל דעת. הטרם תדע כי בכל שנה ושנה ביום מיתתו של רשב“י, הצדיק ברוך הוא רוכב על סוסה לבנה ויוצא ביער הזה ומורה בחצים כדי את הסט”א?

– הראית בעיניך את הסט""א המומת? – הוספתי לשחוק ולהתל.

– במופלא ממך אל תהתל, יסרני הירושלמי בפנים זועפים. שאל את פי כל אנשי העיר ויגידו לך, כי שם הרגיעה לילית ונקבצו הרוחות הרעות אשר רעותה.

– האף אמנם תאמין גם אתה כאחד הפתאים בדברי חלומות והבלים אלה? עמדתי אני על דעתי בקשיות ערף; ראה שערות ראשך הלבנות וַחֲכָם, ואַשר בדרך בינה.

– אל תתחכם הרבה, עוּל ימים, עָנָני הוא בשפתים דולקים ולב רע, למה תשומם. שמעה לעצתי ומנע רגלך מנתיבתך זאת פן יקראך אסון כאשר קרה את אחד המתחכמים זה שנים רבות.

– מי הוא זה ואי זה הוא ומה האסון אשר קרהו? ספר נא לי!

– בהיותי בדרך לארץ הקדושה – החל הירושלמי לספר במעט גאוה וגדל לבב – באו הלום שני אנשים סוחרים מארץ אַנגליא ויתהלכו ביער לרוח היום ואחד מהם תקע כף לרעהו ויערוב ערֻבּה כי יבוא במחלות העפר ונקה. ויהי ברדתו ויוציאוהו מפרפר בין החיים ובין המות.

– מי זה לא ידע כי בנקיקי הסלעים וערמות העפר כלואות רוחות רעות ומעֻפָשות אשר יוכלו לחבל בני אדם; אבל אנכי אייני יורד אל מחלות העפר.

– כי אז תצאנה הרוחות הרעות לרדוף אחריך ולצוּד את נפשך.

– אבל בצאת הרוחות הרעות ממסגרן הלא תהפכנה ותהיינה לרוחות טובות.

הירושלמי שם עיניו בי כאיש שומע ולא יוכל להבין.

– אבל מי הגיד לך, שאלתיו, כי מתהלך אני ביער לעת כזאת?

– מי הגיד לי? כל העיר תֵּהום עליך ושני אנשים מגרי בית מלוני רִגלוּ אותך ויתחקו על שרשי רגליך.

מדי דברי בו הקרבנו לבוא לבית המלון וארא והִנה עדת חסידים נקהלו ועמוֹד מסביב שני אנשים הנדברים בם. ואשמע מרחוק את דבריהם.

– בעינינו ראינו אותו – אמרו שני האנשים העומדים בתוֶך – מלקט עשבים ויורד אל אחת המערות.

– מכשף הוא, החליט אחד העומדים.

– לא, אפיקורוס פשוט הוא – אמר אחד מראשי המדברים – אשר איננו מאמין במזיקין.

– אך אין אלהים לנגד עיניו! קראו כל הנצבים.

– איעצך, אמרי לי הירושלמי בחשאי, לעכט ארחך דרך החצר הפנימית ולבלי פגוע כעת באנשים מרי נפש האלה.

– האם אירא מהם ומהמונם? עניתיו באמוץ הלב. ופתאם שמעתי קול קורא מתוך החבורה:

– הנהו בא! נקומה נא עליו ונכּנו נפש.

לדברים האלה חוכא מפומי. האנשים האלה משמרים הבלי שוא הם, אמרתי אני בלבבי, ידעתי כי לא יבצר מהם מאומה לעשות נבלה. ומה אעשה אם באמת יקומו כיום עלי כלם לכלות חמתם וסבלותם בי, האם אעצור כח אני האחד לעמוד כנגדם?

– לא, לא, יעץ האחר, ידנו אל תהי בו, המזיקין בעצמם יפגעו בו, כי מי היה לו משא ומתן עמהם ונקה?

הדברים האחרונים הניחו כמעט את רוחי, ובכל זאת נועצתי לשמוע לעצת בעל המלון לבלי פגוע בחרשי משחית אלה ואסב פני דרך שער החצר לעלות לעלִיָתִי. מדי עָברי שמעתי מאחרי קול גדול: אפיקורוס, אפיקורוס, ימח שמו וזכרו! את האפיקורוס הזה כלה מבית מלונך אז אני ורעי העומדים לפניך נעזוב את ביתך ונלכה לגור באשר נגורה.

סַבּוֹתי ואעל לַחֲדַר-מְקֵרָתי ולבי מלא בזיון וקצף על הצדיקים הרמאים המורים בקשת להמית את הסט""א, ועל החסידים ההולכים אחריהם כיונים פותות אין לב ונכונים לזבוח זבחי אדם לשעירים אשר הם זונים אחריהם. סגרתי את דלת חדרי בעדי ונעלתי, כי אמרתי פן יהרסו המשֻגעים ההם אלי. כשבתי כשעה אחת וארא כי אין איש מפריע את שלומי בבית, פשטתי את בגדי, הסבותי על המטה חציי שוכב וחציי יושב, הגשתי למראשותי אחד הכסאות, העמדתּי עליו נר דולק ואקח ממלתחתי מן הבא בידי ספר לקרוא בו למען הסיח דעתי מן השיחה הטפלה עם בעל המלון ומפגיעתי הרעה בחסידים המהבילים. וכאלו היתה יד המקרה בקושרים עם בני המלון עלה בידי הספר “נשמת חיים” לר' מנשה בן ישראל, אשר נודע לכל כי הוא קובע מסמרות באמונת השדים והגלגולים. בתחלה היה עם לבבי להניח הספר הזה ולהמיר אותו באַַחר, אבל רוח מבינתי צחק בקרבי לאמר: האף אמנם ירא אתה מפני שיחת אנשי רוח? בשׁתי וגם נכלמתי בעיני ואחזק את לבי ואקרא בספר עד אשר נרדמתי ואישן.

אני ישן והנה אצבעות ידי אדם מתנקשות על חלון חדרי ומשמיעות קול גדול ולא יסף. החלותי להנָער מעט מעט ורעיוני על משכבי סליקו: מי זה הוא ואי זה הוא אשר ידפוק לעת כזאת בחלון חדרי, ואני דבר אין לי עם אדם ויבוא אלי בחצי הלילה? ובעוד רגע גדל פחדי הרבה יתר מאד בשמעי את קול האצבעות מתופפות על כל חלונות חדרי פעם אחת ובזכרי כי לא יוכל איש להגיע עד החלונות בלתי אם יעלה בסֻלַמות או יטפס על הגגות. ובעודני מתנמנם נים ולא נים שמעתי פתאם קרוב למטתי קול רעש קטן כקול צעָדָה, כקול שעטת כף רגל אדם בנעלים בלים מטֻלאים. פקחתי את עיני פתאם ואימת מפלו עלי! כי דמות כמראה אדם עוטה לבנים ראיתי לנגד עיני, שער ראשו פרוע ועומד כדרבונות וכמשמרות נטועים, עיניו קמו בחוריהן ופניו מלאים אימה ומפיקים זוָעָה. למראה הנורא הזה גבר הפחד על כל חושי בי ויהדך את שכלי תחתיו. “אויה לי כי נדמיתי!” קראתי בקול כאוב מארץ ואמהר להכנס אל תחת המכסה ולהליט פני באדרתי, כי דמיתי כי בזה ירוח לי ויסור פחדי מעלי.

רגעים אחדים שכבתי משומם תחת אדרתי וראשי נמלא דם ומצחי רסיסי זעה. קול לבי דופק נשמע כהולם פעם ועל רֵיאָתי הושמו חתולים וסורים ולא יכלתי השב רוחי. האף אמנם, אמרתי בלבי, יש רגלים לדעת בעל ""נשמת חיים "" כי יש לרוחות ומזיקין מהלכים בארץ? האף אמנם צָדַק בעל מלוני והרוחות הרעות עזבו את רבצם ויבואו להתעלל בי ולהנקם ממני את חסרון אמונתי בם? או אולי – שב רוח השפק להתחכם בקרבי – בעל המלון ואחוזת מרעיו מסתוללים ומצחקים בי ליָראני ולהביא מרך בלבבי? ומה אֵבוש מחר להרים פני אליהם בעת אשר יביטו יראו בי! – מדי התרוצצו המחשבות המתהפכות האלה בקרבי החל רוחי לשוב מעט מעט לנדָנוֹ וָאַט אזני לשמוע את הנעשה מאדרתי וחוצה, והנה חדלו הקולות והאצבעות המתופפות, אין קול ואין קשב! אז מצאתי את ידַי ואחל לבלע מעט מעט את המסכה הנסוכה על פני. הֵעַפתי עיני בחדרי סביב וארא… והנה הנר אשר העליתי על הכסא למראשותי בשכבי על מטתי עודנו דולק; הס' “נשמת חיים” אשר החזקתי בידי לקרוא בו נשמט מיָדי מדֵי נרדמתי ויחליק ממטתי ויפול ארצה – הוא הקול אשר שמעתי כקול צעדה סמוך למטתי. חזקתי ואִמצתי את לבבי ואשא עיני לראות מי הוא סמל הקנאה הנצב לנכח עיני, ואביט ואשתומם ואָרֹק ואשחק…. הפנים פנַי והתמונה הנצבת לנגדי תמונתי היא הנשקפת בתוך האספקלריא התלויה על הקיר לנכח מטתי. ואני לא שמת לבי אז כי הלבָנים אשר התמונה עוטָה היא כֻּתָּנתי אשר לבשתי, והשערות הפרועות הנה שערותי אשר פרָעום הכסתות, ופני נהפכו לצלם בלהות מפּחד לבי אשר פחדתי. ואחרי אשר נפתרו לי כל החידות האלה בדרך פשוט מאד וארא כי לשוא פחדתי פחד, מצאתי את לבבי לקום מעל מטתי וללכת החוצה לדעת מי הוא הדופק על חלונות חדרי. והנה צחוק עשה לי אלהים! כל השומע יצחק! בעת אשר נרדמתי היה ברד חזק ואבני הברד המה תופפו על חלוני חדרי, ובקומי מצאתי עוד על פני המעקה מסביב מן הברד, בטרם נמֵס, כה וכה על רצפת המעקה מסביב. שחקתי בתם לבבי על מוראי ועל פחדי, לא היה פחד; ואומר בלבי: אך זה תוצאות כל פחד אשר הבל יסודו. האלהים עשה את העולם ישר וחק וזמן נתן לכל צבאם, לא ישַנו את תפקידם ולא יעבטון ארחותם. מי אשר נגע דעת אלהים בלבבו תמים יהיה עם ה' אלהיו, לא ינחֵש ולא יעונן, לא יירא מפחד לילה ומאימים באֹפל יהלכו; ודרך תועי רוח כאפלה, סביב יבעתום בלהות וחתחתים, ומעשים-בכל-יום יחשבו להם כענקים והם יקראו להם אימים.

ואשוב ואעל על מטתי ואישן שנית כל הלילה, שנת ענג, שנת כל התמימים והישרים בלבותם.

ואת אשר עשו לי החסידים אח""כ, ואיך השתדלו בכל יכלתם להראות לי כי יש מזיקין ורוחות רעות בארץ – אותה אולי אספר לך קוראי יקיר בפעם האחרת, בהעביר אלהים רוח הטומאה מן הארץ ואימתה לא תבעתנו עוד.",ההשכלה,
יהודה ליב גורדון,קרית ספר,"עיר ואם בישׂראל היתה “קרית ספר” בהיותה שתולה בנוה במרום הרי יהודה. מבורכת ה' ארצה ממגד שמים מעל ומברכות תהום רובצת תחת. עינות ותהומות יוצאים בבקעה ובהר, גוּלות עלית וגוּלות תחתית הרוו את הארץ והולידוה והצמיחוּה ונתנו זרע לזורע ולחם לאוכל וצל שׂדי למחסה ולמסתור. שם פרחה הגפן, הבשילו אשכולותיה ענבי חמד הנותנים תירושם לשׂמח אלהים ואנשים. שם הנצו הרמונים המלאים עסיס כריקנין שבּנוּ מלאים מצווֹת. שם כרים נרחבים לובשים צאן ובקר, עמקים עוטפים בר ויער בציר ישית כליל צלו בתוך צהרים ומפיל תרדמה על אנשים, ובו חלומות יעופו וחזיונות ידוֹדון ידוֹדון. שם ירננו כל עצי היער, כי בענפיהם יקננו כל צפור כל כנף וירנינו מוצאי ערב ובוקר. והעיר יושבת בראש ההר נחפה מירקרק חרוץ ויהי מראהָ כמראה צמרת ארז אדיר, כמקלעת סנסני יער תמרים, על כן קראו לה סַנסַנה.

כל זה היה ממגד ארץ ומלואה: ורצון שוכני סנה היה לאצול על העיר הזאת ברכה מרוּבּה גם ממגד שמים. העיר רוּבּה כהנים, כי לבני אהרן הכהנים נתּנה לנחלה, אף קרבת חברון, עיר מושב “המלך המשורר” וקרבת הרמה, עיר בני הנביאים, לה טוב, ונחה עליה רוח ה' רוח כשרון ודעת, ויהי אוירה מַחכּים ומלאה הארץ דעה כמים לים מכסים. מלאכת יושבי העיר היתה מלאכת שמים וממַעין יוצא מבית אל שאבו להם מי חייהם: הכהנים היו תופשׂי התורה, שׂפתיהם שמרו דעת ותורה בקשו מפיהם, וכהניה לא במחיר יורו ולא בשוחד ישפוטו, כי מה הם בחנם אף אחרים בחנם. גם משפחות סופרים ישבו בעיר, תִרְעָתִים שִמְעָתִים שׂוּכָתים, מושכים בשבט סופר חַקים טופסים ומכינים מגילות של קלף צבי למכרם בכסף לאשר לו חפץ בהם; וחנויות פתוחות להם אל שוק העיר מלאות מגילות עפות וכל זני ספרים לכל צרכי ישׂראל המרוּבּים. ותהי העיר הזאת לישׂראל לשוק הסופרים והספרים, כדמות העיר לייפּציג לבני אשכנז בימינו. על כן קראו לעיר ההיא קרית ספר.

אנשי העיר ידעו כי מלאכת שמים בידיהם ועבודת הקודש על שכמם וכי ה' שואל ממנו… הצנע לכת, וכבודו הסתּר דבר, על כן היו צנועים במעשׂיהם ותמימים בכל דרכיהם, כל העדה היו כולם קדושים ואנשיה אנשי מדות. הגדולים שבהם לא דבּרו ממרום ולא זרקו מרה בצעיריהם; פרנסיה לא פסעו על ראשי עם קדוש ולא הטילו אימה על הצבּוּר; גבּאיה וממוּניה מחַלקי החלוקה ידעו הגבול בין שלי ושלך ולא שלחו ידם לתוך כיסם של אחרים; המשׂכּילים היו מזהירים ככוכבים ולא היו מריבים זה עם זה ככוכבים: סוחריה היו ישרים וכִנעניה שׂונאי בצע, משׂאם ומַתּנם היה באמונה ודבּוּרם בנחת עם כל הבריות. החכמים לא קראו בחוץ וברחובות לא נתנו קולם. כל כבודם היה פנימה וכל מבקשם ידע, כי בביתם ימצאם; בראש הומיות לא צוחו הסופרים ככרוכיא וכרוֹזא לא הוָה קרי בחַיִל: לכו לחמו בלחמי ושתו ביין מסכתי, כל מבקש דבר ה' יבוא אל אשר יבוא, ושמע תורה מכּהן ודבר מנביא ועצה מחכם ולקח לו ספר ומגילה מן הסופר ומן הסוחר, אשר יבחר בו כטוב בעיניו. אין פרץ ואין צוָחה ברחובות העיר ולא נשמע קול זעקה ברחובותיה. כל בניה היו למודי ה' ורב שלום בניה.

וכטהרת העיר ופנת יקרת יושביה מבית כן היו טהורים ונקיים גם מחוץ ונזהרים בכל מה שאמרו חכמים משום מַראית העין. בכל עת היו בגדיהם לבנים, לא נמצא רבב על בגדם ושמן משחת קודש על ראשם לא חסר. גם בתי העיר היו נקיים וטהורים, בנויים אבני שיש טהור, אבנים שלמות אשר לא הניפו עליהן ברזל, ותוכם רצוף אהבה ואחוָה ושלום ורעוּת; ושומרים הפקידו על העיר להיות סובבים בשוָקים וברחובות לכבּדם ולהרביצם ולהדיח חלאתה מקרבּה; וכל הבא אל העיר נדמה לו כאִלו בא הוא למקום קדוש, כאִלו נכנס לפנַי ולפנים אל דביר הבית, אל קודש הקדשים, על כן קראו את שם העיר דביר.

ובצאת מבת ציון כל הדרה, ירושלים עיים היתה וכל ערי קדשנו היו מדבר, נשארו לנו לפליטה גדולה זאת העיר קרית ספר ולה היתה כל חמדת ישׂראל. העיר הזאת המשוּלשת בשמותיה ומשוּלשת בקדושתה היתה לעיר מקלט לנו ונס שמה – לא כל רוצח מכה נפש, כי אם כל נגוּע מוּכּה ומעוּנה. והיה כל איש מצוֹק וכל מר נפש, אשר יציק לו אויבו בדרך החיים ואָרחו גדרוּ ולא יעבור ונס אל עיר קדשנו ותפארתנו זאת וחיתה נפשו. שם ישב בסתר עליון בצל עצי ה' ארזי לבנון אשר נטע, ובא ביער כרמלה לרדוף אחרי חלומותיו ולרעות חזיונותיו. וממַעין היוצא בית אל ישתּה וישכח רישו ועמלו לא יזכר עוד.

ואולם כל זה היה בשכבר הימים, בכל ימי שבת בדביר הכהנים בני אהרון אשר להם נתּנה העיר לנחלה, וכל ימי הזקנים אשר האריכו ימים אחריהם ואשר ידעו את מעשׂי אבותיהם הראשונים. ויקם דור אחר אחריהם, ופרחי כהונה באו לשבת בקרית ספר אשר לא ידעו את ה' ומשפט הכהנים את העם. המה הביאו בידם איש את מנהג המקום אשר יצא משם ויטעהו שׂורק כולה זרע שקר בעיר האלהים סלה. המה שׂמו את קרית ספר לעיר מקלט לנוס שמה כל רוצח מכה נפש, כל גנב ושודד ולסטים מזוין, גונב כסף וזהב או גונב לבבות ומגנבי דברים, כל איש מתחפּשׂ באֲפֵר על עיניו וסתר פנים ישׂים, כל איש בוגד ונמכּר לעקר והלך ואחז בקרנות המזבח והיתה לו קרית ספר למקלט מגואֵל הדם וגם לא יעמוד לפני העדה למשפט, באמור להם השופטים: איכה יהיה האיש הזה טמא נפש ושבע תועבות בלבו והוא יושב בבית ה' ומסתופף בהיכל קדשו; או איכה יהיה האיש הזה נופל אל הכּשׂדים ועינו נגרה ולא תפוג על שוד בת עמו?

בני משפחות סופרים חדשים אלה באו לקרית ספר מכל שערי ציון המצוינים, משער הסוסים ומשער הצאן ומשער החרסית והאשפות. כל אחד מהם בא ומנהג המקום אשר יצא משם בידו ויהפכו את שער הסופרים לשער הדגים ולאטליז של טבּחים. עין ראתה ותעידם כי לא לשם שמים באו סופרים חדשים אלה כי אם לשם פרקמטיא ולבצוע בצע לביתם, ויפתחו להם חנויות איש בצד רעהו, וישׂימו בם מגילות של דפתרא ושל דוכסוסטוס במקום מגילות של קלף, וימַלאו את בתי מרכּוּלתם צלצלי שמע וכסף סיגים וכל מעשׂה צעצועים בשביל הפרחים שלא יישנו ובשביל הפראים אשר אינם יודעים להבדיל, בין הכסף והבּדיל; והנה הם יוצאים נצבים איש פתח חנותו לרגל ולחפוֹר את בית שכנו הקרוב אליו, להסתכל בצפרניו ולהוציא בלעוֹ מפיו, ולשמור את צעדי העוברים והשבים למשכם ברשתם. הנה איש יורד שער הסופרים ופתאום על ימין ועל שׂמאל פרחח יקומו והחזיקו בו שבעה אנשים לאמר: פרוטה לך, קונה תהיה לנו! זה מושך אותו לכאן וזה מושך אותו לכאן. פרחי כהונה מַכּין לפניו באצבע צרדה ואומרים לו: “אישי כהן גדול, סורה אלי; מה תאמרה נפשך ואתן לך? תפלין או מזוזה, ציציות כפולות שמונה, לולב וערבה, כל תפלה כל תחינה?” ומעֵבר מזה יתפשׂהו בבגדו אחד מצעירי הצאן מבני תרעתים ויקרא בקול גדול: “דודי, אל תשמע לו ואל תאבה לו; לולב וערבה שלו פסולים, נקטם ראשו, נפרצו עליו, סורה אלי, דודי, אל תעמוד. הא לך ציצית מראשית הגז, תפלין – דמארי עלמא”. ובא השלישי ויכריע ביניהם: “ר' יהודי! – יקרא – בפאותי ובזקני נשבעתי לך כי פיהם דבּר שוא וימינם ימין שקר; תולים הם קלא אילן לשם תכלת, וכל כתבי הקודש שלהם מטמאים את הידים, כי כתבם – מין”. עוד זה מדבּר וזה בא וקרא באזניו קול גדול: “רבי ומורי! מה שאלתך ובקשתך? עד חצי המלכוּת ותעשׂ! אולי מעתּיקות בני ישׂראל תחפוץ לשׂוּמן בבית נכוֹתך? יש תחת ידי חבילה של ציצית מציציותיו של בן ציצית-הכּסת, קחנה נא, כי לא אַרבּה במחירה, או אולי יערבו עליך ציציותיו של אותו חסיד שבאו וטפחו על פניו בשעה שעשׂה אותו מעשׂה? יש אצלי זוג של תפלין של מתי יחזקאל – או אולי יערבו עליך יותר התפלין שהניחה מיכל בת שאול? הכּל כאשר לכּל יש תחת ידי, רבי ומורי, הרחב פיך ואמַלאהו!” – “ערוֹם יערים, דודי! – יענה שכנו לעוּמתו – בכספך הוא מתנקש – כל אלו הדברים העתיקים מזויפים הם; תמול הם עלי ארץ. סורה אלי, דודי, אל תעמוד, על פתחינו כל מגדים, חדשים גם ישנים; דודי, צפנתי לך!”.

ככה יעשׂה לאיש אשר ינסה עתה הצג כף רגלו בשער הסופרים. והאיש משתאה להם מחריש לדעת מה יעשׂה ה' בו: האם יצא שלום מביניהם או יצא בשן ועין וברסוּק אברים? ובין כך הוא ממשמש בכיסו כל שעה אם עוד צרוֹר הכסף בחיקו, כי נדמה לו, כי לא לשוק הסופרים בקרית ספר הוא בא, כי אם התעו אלהים אותו למערת פריצים, בקרית יערים, אשר שם שודדים בצהרים מאָרבים לו בדרך לפשוט את בגדיו ולהוציא את הפרוטה האחרונה מן הכיס. בהתמלט האיש בעור שיניו ובא אל ביתו וספּר לאשתו ולכל אוהביו: כמעט הייתי בכל רע בתוך קהל ועדה, פריצי חיות התנפלו עלי בתוך רחובות; ברוך ה' שלא נתנני טרף לשיניהם! ואם איש הוא הירא את דבר ה' יכּנס ביום הכניסה לבית הכנסת וברך ברכת הגומל; וכאשר יובילוהו רגליו שנית דרך שער הסופרים ועבר עליו הרחק כמטחוי קשת ויברך ויאמר: ברוך שעשה לי נס במקום הזה!

ולא זו בלבד יעשׂו תגרי קרית ספר, כי יש אשר יתגרו איש באחיו גם בעת אשר אין איש עובר עליהם ואין קונה; אם כדי להקים שאון בעיר והמוּלה במחנה למען דעת כי עוד בני משפּחות סופרים חיים ולא נכחַד קיומם, או יען כי ארכה להם השעה וקצרה נפשם מאֵין עובר ושב והבטלה מביאה אותם לידי שעמום. אז יצא אחד מהם על גב האיצטבא אשר בין החנויות לרגל ולחפור את חנותו של חברו, ובהדי שותא פלכא יוציא מפיו דבר או חצי דבר אשר לא כרצונו. והשכנים עזי נפש לא יוכלו התאפק, נשמתם כנחל גפרית וקנאה קשה כשאול ערוכה בכּל ושמורה בלבם כתפתה ערוּך מתמול שלשום, והיתה המלה אשר נזרקה מפי האחד כניצוץ בנעוֹרת, ועלתה עליו חמת שכנו עד להשחית ומדד לו שבעתים אל חיקו, וקללוֹ באביו ובאמו וגלה שוּליו על פניו והערה את ערוָתו וערוַת משפחתו עד דור אבות אבותיו. והשמיעו זעקה בבוקר ותרועה בעת צהרים ונוֹעדו עליהם רבים ואמרו: לכו ונרד שער הסופרים ונראה תרעתים שמעתים ושׂוּכתים נצים ורבים. ויש אשר יקומו הנערים וישׂחקו לפניהם לא בדבר שׂפתים לבד, כי גם במשלוח ידם. זה יורה לו באצבע וזה ירד ללחייו; זה צרם לחברו באזנו וקם עליו חברו לקפּח את שוֹקיו; והחזיקו איש בצד רעהו וידו בזקן רעהו למרטה, והתגוששו והתאבקו והתפלשו בעפר אלה עם אלה; וכל העם רואים את הקולות ואת התורה מתפלשת בעפר, קטן וגדול שם הוא יחד על עפר נחת, ורגז ושׂחק ואין נחת.

ולא זו בלבד יעשׂו התגרנים מבני משפחות הסופרים לתפּשׂ כשׂממית בידים את כל אשר יעבור עליהם בדרך ולהגָלוֹת לעיני העבדים והשפחות כהגָלוֹת נגלוֹת אחד הריקים, כי עוד יעצו עצות מרחוק ויחשבו מחשבות לצודד נפשות מארץ המרחק, שמעו כי יש משפחות סופרים בכרכי הים הקובעים פרס למַערוּפיא שלהם; זה יחַלק להם גורלות לעבור במסלות הברזל חנם אין כסף, וזה ישלח בים צירים ומלאכים קלים לגלות ארץ חדשה ועפרות זהב לה ומבטיח לקוראיו חלק ב“עולם הבא” הזה. ראו משפחות הסופרים בקרית ספר ויעשׂו גם הם כמוהם; ובבוקר לא עבות אחד נמצא כתוב על דלתות חנותו של אחד התרעתים לאמר:

""מי לה' אלי!

“מי בכם מכל עמו החפץ לעלות לירושלים אשר ביהודה יסור נא אלי לשמור מזוזות פתחי, לשקוד על דלתותי יום יום; והיה בכלות השנה יקבּל מאתנו – אם זקן הוא ועולה לארץ הצבי להפּטר מחבּוּט הקבר ומגלגול מחילות – “יוקס”, שהוא שטר המחאה אצל האמרכל הממונה על הקוּפה לקבּל כל ימיו מן החלוקה כך וכך גרוש לשנה; לא גרוש ספרד ולא גרוש רומיניא, כי אם גרוש תוגרמה שהוא כסף עובר לסוחר; ואם נער הוא אשר כוחו במתניו ואונו בשרירי בטנו יקבּל מאתנו חלקת שׂדה באחת הקוֹלוֹניות לעבדה ולשמרה”.

כמעט נפלה הברה בעיר לאמור: התרעתי קבע פרס למַערוּפיא שלו וכה וכה ידבּר, והנה נמצא ביום השני כתוב על התריסין אשר על חנותו של אחד השמעתים כדברים האלה:

""אזהרה ומודעה רבה!

""אל תשמעו אל דברי התרעתי האומר לתת לכם חלק בחלוקה וחלקת שׂדה באדמת הקודש. מַשלה הוא אתכם על שקר; הלא ידעתם אם לא שמעתם, כי קוּפה של תבן היא כי בקקוה בוקקים, המה הידים שהיו ממשמשות בה, והציגוה כלי ריק וגם הקנו את פירותיה שלא באו לעולם לימים רבים ולעתים רחוקות; וממשלת תוגרמה אף היא חוסמת היא את העברים העוברים, וכל באיה ישובון על עקב בשתם. על כן שבו איש תחתיכם, אל יצא איש ממקומו כי היא לא תצלח. ואתם בואו חסו בצלי, הסתופפו בביתי ובקרו בהיכלי והיה מתן שׂכרכם בצדכם, כי כל אשר ישמרו את חנותי ומחזיקים בבריתי ונתתי להם בסוף השנה:

כלה נאה וחסודה

וגם כסף אשקול לה כמוהר הבתולות"".

את קול הקריאה הזאת שמעו הצעירים הרוָקים ויאתיוּ כפרץ רחב אל בית השמעתי; אכן הזקנים הניעו עליו כמו ראשם וינערו חָצנם ממנו באמרם: מה לנו ולצרה הזאת? הנה ריחַיִם על צוָארנו מאז, ועל הראשונים אנו מצטערים ואתה בא להוסיף עליהם. אחי, יהי לך אשר לך!

באותו יום עצמו העביר גם אחת השׂוּכתים קול קורא בקרית ספר ברחובות העיר וגם בבתי כנסיות ובבתי מדרשות כדברים האלה:

""יש קונה עולמו בשעה אחת, “מי פתי יסור הנה לעזוב חיי עולם ולעסוק בחיי שעה? הכלה הנאה והחסודה אשר יבטיח להם השמעתי חשודה היא בעינינו, כי עין לא ראתה אותה ומי מנה את כסף הנדוניא שלה? ומי לידכם יתקע אם תאבה האשה ללכת אחריכם? על כן פנו אלי והוָשעו כל ענוי ארץ. כל איש אשר תדרוך כף רגלו על מפתן חנותי במשך שנה תמימה מבטיח אני לו שהוא בן עוה”ב, והנני מתחייב לתת לו:

חלק לעוה“ב מנה אחת אפּים, אתכתכי דהב פיזא בסוּכת עורו של לויתן עם בשׂרו של לויתן ושל שור הבּר, ועם גדפא או אטמא מאַוזיו של בר בר חנה, עם כוס יין מלא מסך מן היין המשומר בענביו דנטיר בי נעותה, הכּל כאשר לכּל כדחזי ובתכלית הכּשרוּת בהכשר הרב הגאון אב בית דין דמתא מחסיא.”

אל הרשת הפרוּשׂה הזאת מהרו ונוֹקשו ונלכּדו בה הזקנים, אשר העולם הזה חשך בעדם והם נושׂאים עיניהם ליום שכּוּלו טוב; ואולם הצעירים הניעו עליו במו ראשם ויאמרו: מה לנו ולהבטחתך, וכי לה אנו צריכים והלא כל ישראל יש להם חלק לעולם הבא! ואנחנו אלה פה כולנו היום עודנו חיים בעולם הזה. ארחא רחיקא וזודין קלילין. ולמה נדאג דאגת מחר לאחר זמן וחיינו תלואים לנו מנגד עתה בכל עת ובכל שעה; בערב נאמר מה יתן בוקר ובבוקר נאמר מה יתן ערב ולא נאמין בחיינו"".

וגם השׂוּכתי בראותו, כי לא נעשׂתה עצתו וכי בעוונותינו הרבים מעטו בימינו הקופצים על חלק לעוה""ב, התעודד ויעביר שנית קול בכל מושבי בני ישראל לאמר:

“בית מרכולת השׂוּכתי, אשר בקרית ספר, עתיד לשלוח על הוצאותיו מַלאכוּת תרים דורשי קדמוניות וחופרי מטמונים לחפור את הארץ ולהפכה, ולמצוא את הארון ושני לוחות הברית אשר נגנזו בימי יאשיהו. מי בכל עמנו אשר קדמוניות ישראל יקרוֹת בעיניו הוא יוכל להשתתף עמנו בפרוטה ע”י עשׂותו מקנה וקנין בבית מרכוּלתנו, ויקח חלק ונחלה במציאה היקרה הזאת אשר לא תסוּלה בכתם אופיר, כי כל פרוטה ופרוטה מצטרפת לחשבון גדול"".

אוי לי אם אומַר, כי גם על ההבטחה הנפלאה הזאת יצאו מערערים ומפקפקים. אחד מקטני אמנה שאל את פי השׂוּכתי: מה טיבו של ענין זה? וכי ללוחות האבנים אנו צריכים, והלא מכתב האלהים אשר היה חָרוּת על הלוחות הורדנו משם והנה הוא חָרות על לוח לבנו ולבב זרענו. ולא נכחד כי בימינו אלה גם האותיות שבלוחות בנס הן עומדות, ולמה לנו הלוחות בעצמם, ומה יושיעונו אלה?

– האם שכחת, ענה השׂוכתי הערום הדובר בו, כי הלוחות של סנפירנוֹן היו וכי לא נתעשר משה אלא מפסולתן של לוחות?

– כי עתה תצדק בדברך, תזכה בשפטך, ענה המפקפק וילָוה על השׂוכתי לשית ידו עמו.

הה, לא ארכו הימים וכל המגדלים האלה הפורחים באויר נפלו ונשברו ועמם נפלו מאיגרא רמא לבירא עמקתא גם כל הנפשות הפורחות אשר עלו במגדלים ההם. התוגר סגר את ארצו בפני האורחים אשר אינם קרואים; הכלה אשר להשמעתי היתה נאה וחשודה ובידה אין כל מאום ולא שׂמחו עליה גם הצעירים וינערו חצנם ממנה, ומלאכי השׂוּכתי שבוּ ריקם, והלוחות של סנפירנון לא הביאו בידם. אז נוֹעדו כל הנתעים איש לפתח בית מַכּרו המַתעה אותו, ויקראו בקול גדול:

למה-רֵק השאת את נפשותינו על שקר במודעתך?! ויקראו שמה “רק-למה” Reclame עד היום הזה.

אנכי לא לאדם שׂיחי, ובדבּרי את דברי אלה לא שויתי כל איש לנגדי, וכל תמונה על פני לא תחלוף, הן גם אני אחד מבני משפחות הסופרים אני ולא פעם ופעמַים נתמכתי גם אני בחבלי חטאתי זאת, ועברתי על מצוַת “יהללך זר ולא פיך” וספּרתי בשבח עצמי כדי לתפּושׂ את הקוראים בלבם. אפס כי בראותי את התהפוכה החדשה, אשר נעשׂתה בקרבנו, עצוֹר במלין לא יכולתי ואשפוך נפשי במאמרי זה על כי גלה כבוד גם מקרית ספר ופנה זיוה פנה הודה פנה הדרה; סוחריה מנעוריהם איש לעברו תעו, איש לבצעו מקצהו; הובישה הגפן ובטלו האשכוליות; ירד יער הבציר ונסו הצללים; שער הסופרים נהפך לשער האשפות או לשער הצאן; נשבת מטהרו ורוח אלהים עלה מעליו; קנאת הסופרים המַרבה חכמה נהפכה לקנאת איש מרעהו המַרבּה מזמה וערמה; חכמת הסופרים נסרחה ויאַבּדו לב מַתּנה, וכרם בית ישראל כולו עלה קמשונים כָּסו פניו חרולים, ולא יעשׂה עוד פרי קודש הלוּלים. וקרית ספר קרית מועדנו לא עוד תקָרא “דביר” כי אם “דָברו” יהיה שמה, כי שם ירעו כבשים כדָברם וכעדר בתוך הדָברו תהימנה רחובותיה.",ההשכלה,
יהודה ליב גורדון,רחמי אם,"על יד אחד הרצים המוליכים אגרות בקרב העיר קבּלתי מכתּב קטן כתוּב בלשון צרפת כדברים האלה לאמר:

“אשה פלונית אלמונית אשר דבר סתר לה אליך בוא תבוא אליך היום בשעה הששית לעת ערב, וחפצה למצוא אותך בביתך בגפּך לבלי יוָדע לאיש כי באה אליך הביתה”.

המכתב היה כתוב בעט עופרת על נייר רך וטוב. תּוי הכתב היו משוּנים בכוָנה מעיקר תבניתם, כדי להעלים את הכותב, אבל נקל היה להכיר כי המכתּב מכתב יד אשה הוא. שם הכּותבת לא היה חתוּם על המכתב. על גב האגרת היה רשום רק שם משפּחתי ומקום משכּני, וזה היה לי לאוֹת כי הכותבת לא ידעתני עד כה, כי לולא כן אז כתבה את שמי ושם אבי כנהוג. קראתי את המכתב שנית להבין סוד המלות וצרופיהן, הפכתי בו והפכתי בו למצוא איזה רמז דק וקל אשר יגלה לי פּשר דבר הסתר; אבל כל עמלי היה לריק. הן רבים המה עם הארץ אנשים ונשים – אמרתי אני בלבי – הפונים אלי יום יום בכתב או בפה, איש וחפצו בידו, ואיש מהם לא ישׂים סתר פּנים ולא יתחבּא מעין רואי; ומה נשתנה האשה הזאת משאר הנשים? ומה ימריצנה בהסתירה את שמה, אחרי כי בוא תבוא לראותני פנים בפנים? ומדוע תפצר בי לבלי יהיה איש אתי בבית? – לא אכחד מכם, קוראי היקרים, כי עלו על לבבי גם הרהורים זרים, מעין ההרהורים, העולים על לבכם בליל יום הכפּורים, בקראכם בעינים זולגות ובלב דכּא, את ""התפלה הזכּה "". מי יודע? אמרתי אל לבי. הלא בכרך גדול אנכי יושב; היִפּלא בו דבר? אולי אשה נצורת לב היא אשר נתנה עינה בי ותחפּוץ למשכני ברשתּה? הלא מעשׂים בכל יום בעיר היונה הזאת כי נקבה תסובב גבר! ואולי יצר הרע הוא הבא אלי בדמות אשה כדי להעמידני בנסיון? – זכרתי את אשר קרה לר' מתיא בן חרש ולר' עמרם חסידא. בתחלה נתתי אל לבי להכין לי מסמרות קלוּיים באש לשׂוּם אותם בעיני בשעת הדחק כשאראה שיצרי מתגבר עלי2; אחרי כן נזכּרתי שיש לחש שלא יִכּשל איש בעברה אם ראה אשה יפה, והוא שירכּין עיניו ויאמר: ""סך ספאן איגזר איגזרנא קרדיטא תקיל פוק פוק דאבוי קדישא דשבתא ""3, אמרתי הלא טוב לי להשתמש בלחש הזה מנקוֹר עיני במסמרות בּוערים. ובכן נחמתי ומסרתי דיני לשמים והשלכתי על ה' יהבי, כי הוא יחזק את לבּי לקראת המלחמה ולא יתן לעולם מוֹט לצדיק.

כבוא השעה הקבועה הוצאתי כל איש מעלי ואשאר לבדי בחדרי יושב על שוּלחן הספרים אשר לפני. הימים היו ימי ניסן האחרונים, השנה שנת תרל""ג. בשעה הששית אחרי חצות היום, עוד לא נטה היום לערוב ואקח ספר בידי לקרוא בו, ובטרם אקרא בספר שתים שלש דלתות והנה נשמע קול צליל הפעמון במסדרון הבית, אבל קול רעש אופן ומרכּבה קרבה אל הבית לא שמעתי. יצאתי המסדרונה ואפתח את הדלת והנה אשה לפני לובשת שחורים וצעיף שחור כמעשׂה שׂבכה עבוּתה על פניה, עד כי לא יכולתי לראות את תוי פניה; אמנם קומתה כתמר ומבנה גיוה איתן ויפי פעמיה ענו בה כי אשה יפת תואר במבחר שנותיה מבּנות מרום עם הארץ היא.

בראותה אותי שאלתני בנחת בקול ערב: האתה הוא האדון פּלמוני אשר אנכי מבקשת?

– אנכי פלמוני – עבדך הסר למשמעתך, עניתיה בקידה; סורי נא, גברתי, ושבי הלום לכסא.

היא בטרם תשב ותפן כה וכה לראות אם אין איש אתי בבית.

הבינותי את כּוָנתה ואומר: השמרי והשקיטי, גברתי, ה' ביני ובינך, אין זר.

היא ישבה בכסא אשר הוריתי לה ואנכי ישבתי בכסא לעוּמתה ואזני קשובות ועיני נטויות אליה. ותסר את בתי-ידיה ותניחם על השוּלחן לפניה, ותרם את הצעיף מעל עיניה וארא בה והנה מראֶה נאוה כמו קולה ערב, והיא אשה בחצי ימיה כבת שלשים וחמש; עיניה מלאות זיו ומפיקות חכמת לב מבּעד לגבּותיהן השחורות כצמתה ושׂער ראשה, פניה צחות כשיִש טהור ולחייה מאָדמות כאִלו עיפה בלכתה, וחקוּק על מצחה עצבון רוח ותוּגה חרישית.

– הנה הגידו לי, פתחה את פיה, כי אתה הוא האיש המוציא והמביא את עסקי קהלת היהודים אשר בזה. הכן הוא הדבר?

– אמת הגידו לך. ובמה יתרצה עבדך אל גברתו?

– ואם כן גם בית-הכנסת תחת ידך? הוסיפה לשאול.

– גם שמה דברי נשמעים.

– כי עתה דבר אלהים לי אליך; אבל בטרם אדבּר דברי הואילה נא והבטיחני כי כל הדברים אשר אדבּר באזניך לא יוָדעוּ לאיש זולתך, אם תעשׂה את בקשתי ואם תחדל.

הבטחתיה לשמור סודה כסוד אלוֹה.

– רואה אנכי את פניך כי איש נאמן רוח אתה, וכן העידו עליך לפני, ועל כן נכון לבי בטוח כי לא תשנה בדבּוּרך; וממוצא דברי תבין מה יקר בעיני הסתּר דבר זה. ועתה זאת בקשתי מלפניך: היש בידך למלאות ידי אחד מפועלי התפלות בבית-הכנסת ויאמר קדיש על אשה יהודית שהלכה לעולמה ויזכירו נשמתה במשך שנה?

– יש ויש. בית התפלה לכך נועד להתפּלל בו בעד החיים ובעד המתים.

– אבל ידוֹע תדע כי האשה המתה, אף כי חיתה ומתה באמונתה, אבל – לא באה לקברות ישׂראל. אולי יהיה הדבר הזה לך לפוּקה?

רגע אחד החשיתי ואומר: הדבר הזה לא יהיה לפוקה אם מוֹת מתה האשה באמונת אבותיה.

– כי עתה היטיבה ברצונך לכתוב אתך את שם האשה ושם אביה והודיעני מה מידי תקח בעד זה – שׂכר המתפּלל?

– התשלומין לא ירבּו, אמרתי לה, אבל בטרם אענה, שׂאי נא פני והגידי לי: מדוע לא באה האשה לקבר ישׂראל? הברצון או באונס נעשׂה הדבר?

– האשה ההיא אשר על נפשה אנכי מתפּללת, ענתני הדוברת בי בקול רועד משבר רוח, האשה ההיא – היא אמי הורתי, זכרונה לברכה, ומתה עלי לפני ירח ימים; ואולם למען תדע מדוע לא קברתיה בקברות בני אמונתה עלי לספּר לך את תולדות חיי ואת המוצאות אותי וידעת אם ברצון או באונס נעשׂה הדבר. אבל אולי אין שעתך פנויה כעת לשמוע את ספּורי, הגידה לי ואבוא בפעם אחרת.

– ספּרי נא, גברתי, ספּרי; הנה אנכי פניתי השעה הזאת לך ואין מעצור לי כעת לשמוע את ספּורך אם מעט ואם הרבה.

– כי עתה שמע נא אדוני ודעה כי אשה יהודית מבנות צרפת אנכי. אבי היה אחד מגדולי עשירי העיר בּאָרדָא רוכלת העמים היושבת לחוף הים נגב צרפת ומנכבּדי כנעניה; ולו כרמים ויוגבים על האי מאדירה ועבוּדה רבּה בעיר מכוֹרתו וישלח חסרו עד למרחוק ויין יקביו מלונדון ועד הודו, ממצרים ועד הנה. ויותר שהיה אבי עשיר היה איש אמונים ונדיב לב והיה אהוב וחביב בכל ערי השׂדה סביב. אמת כי היה קשה כארז בדעותיו, רודה בקרב ביתו וזורק לפעמים מרה במשרתיו עושׂי רצונו בראותו אותם נחשלים במלאכתם! אבל לכל האנשים החרוצים אשר לא נעצלו ולא עשׂו מלאכתם רמיה היה רך כקנה ודורש טובתם כל הימים. בקרב ביתו היה אבי עד זקנה ושׂיבה איש מצליח וגבר מבורך. אשתו היא אמי נ""ע היתה כגפן בירכתי ביתו, אף כי לא פוריה יותר מדי, כי הביאה לו רק שני שתילים, בן ובת. בנו היחיד, הוא אחי, שמע בלמודים בבית הספר לסוחרים בבארדא, ואנכי הצעירה ממנו לחמש שנים שקדתי בבית הספר לנערות אשר תחת יד היזוּאיטים בעיר ההיא. וכן עלינו וצמחנו ונעשׂ חיִל, לשׂמחת לבב הורינו הנאהבים. אבי היה מנצח על סחרו ומרכּוּלתו ועוסק גם בצרכי צבור כאחד מפני העיר; אמי צופיה הליכות ביתה כאשת חיִל. ביתנו היה פתוח לאורחים ורבים ממרום עם הארץ ואציליה ומנכבּדי העיר וסביבותיה היו נאספים לבית אבותי בנשפי חשקם, השתעשעו וָשוֹעוּ, כי בארץ ההיא קנאת הדת איננה והבדל המעמדות לא נהיה. בשנת המהפכה בארצנו, היא שנת 1843, כלה אחי את חוק למוּדיו בבית הספר והוא אז כבן שבע עשׂרה שנה ויספּחהו אבי אל בית מרכּוּלתו להורותו מעשׂה להלכה. בשנה ההיא בחרו אנשי המקום באבי וישׂאו את ראשו בין קרואי העדה בסוד מחוקקי העם אשר בעיר המלוכה. שנה אחת ישב אבי בפאריז בגפּוֹ ואנחנו יושבים בבארדא ואחרי כן העתיק משכּנו ויקחנו אתו לעיר המלוכה; ויעזוב את בית מרכּוּלתו בבארדא על יד אחד מעושׂי רצונו הבּא בכוחו. גם בפאריז כונן אבי את ביתו כמו רמים ויהי ביתו פתוח לרוָחה לכל המשכּימים לפתחו ורבים מטובי העיר נהרו אליו ואל טוּבוֹ, בם פקידי המלכות והשׂרים, בם מלאכי מלכי ארצות אחרות, בם חכמים ומלומדים ואורחים ונוסעים אנשי שם, אשר היו באים לחזות את פאריז קרית מועדנו.

בין המון האנשים אשר היו יוצאים ובאים בביתנו לא קרב איש אלינו ולא דבק בנו כמו הדוּכּס אנטוניוס לאָפרעדאָ, בן אחי לאפרעדא ראש שׂרי המלוכה במלכות ניאפּול, אשר עמד על משמרת מזכּיר משנה לציר מלך ניאפּול בפאריז. הדוכס אנטוניוס איש צעיר לימים כבן עשׂרים שנה היה איש מלא חכמה וכליל יופי. יחוּשׂוֹ ופקודתו הגבוהה פתחו לו כל בית גדול בעיר המלוכה עד היכל נפּוליון אשר היה בימים ההם נשׂיא העם. אין בית אשר לא היה לאָפרעדאָ קרוא שם בימי משתה ושׂמחה, אבל על כל בתי הגדולים מצא חן בעיניו בית אבי ויהי יוצא ובא אצלנו כבן בית, כי דבקה נפשו באחי אשר היה בן גילו וכמוהו יפה תואר להלל ומלא כשרונות טובים ואוהב שמחה ותענוגות בני הנעורים; ויהיו מתעלסים יחדיו ומבלים בנעימים שעותיהם הפנויות, וארח לאָפרעדאָ עם אחי לחברה בצאתו השׂדה לצוד ציִד, בלכתו לתיאטראות ולקרקסיאות ובכל המקומות אשר התהלך שם. אני אז כבת חמש עשׂרה שנה, מבקרת בבית ספר ושוקדת בביתי על למודי לנגן בפה וביד ולמשוח בששר; ויהי לאפרעדא אוהב להשתעשע גם אתי לעזרני במלאכתי, כי כילד איטליא היה לאפרעדא יודע נגן וצייר מהיר.

בימים ההמה הקרה אלהים לפני לאפרעדא להראות לאבי ולביתו אות אהבה רבה וחסד של אמת. בחורף שנת 1852 ביום השני לירח דצמבר, כאשר ידעת, הפך נפּוליון משורש את ממשלת העם בצרפת וישׂם כתר מלכות בראשו, ואת קריאי העם אשר ירא מפניהם פן יהיו לשׂטן לו על דרכו תפשׂ ויושיבם בכּלא. הסכּנה הזאת היתה מרחפת גם על פני אבי ולאפרעדא, אשר ידע את כל אשר נעשׂה, קדם את פני הרעה ויגלה את אוזן אבי ויסתּירהו מפני מרגלי נפּוליון בבית מלאכוּת מלך ניאפּול מלכּו ויבקשוהו ולא נמצא. כשבת נפּוליון על כסאו והמלוכה נכונה בידו שלח את כל קריאי העם הראשונים לביתם ויבחרו קריאים חדשים; אז התפּטר גם אבי מפקודתו ולא שמע לקול אנשי עירו אשר אמרו לבחור בו שנית, כי בעת ההיא החל אבי להתחלות וכשל כוחו לעבוד עבודה בבית המחוקקים ויאמר לעשׂות רק לביתו. בחורף שנת 1853 שלח אבי את אחי לעמוד בראש עסקיו ובית מרכּוּלתו בבארדא, כי לא נחה דעתו במפעלות הבא בכוחו ובמנהגו, ובראשית ימי הקיץ הלך אבי בעצמו לראות את בתי מרכּוּלתו, את כרמיו ויוגביו בבארדא, ואחר אמר ללכת לרחוץ בים ולהרפא. ויהי כבואו לבארדא ויבוא גם השׂטן וישלח מדוֹן בין אבי ובין בנו יחידו, כי לרגלי המחלה אשר גברה על אבי נשפּכה מררתו ויהי נוח לכעוס וזועם בכל יום. ויהי היום, כאר לא נחה דעת אבי באחת מפּעולות אחי, עלתה חמתו עד להשחית וברגע זעמו פרץ חוק וירם ידו בבנו. ואחי לא יכול לשׂאת את החרפּה הזאת, כי נודע הדבר כי הכלימו אביו, ויעזוב את ביתו ואת מולדתו וילך לו אל ארץ אחרת מפני אביו, וכאשר יצא לא יסף שוב אלינו עוד… לא ארכו הימים וינחם אבי על הרעה אשר עשׂה לבנו יחידו ויתעצב אל לבּו; ויאמר להשלים את בנו ולהשיבו אליו, אבל לא ידע מקומו ואנה הוא בא ויבקשהו ולא נמצא. שלש שנים עדר אבי האומלל בכל כוחו למצוא את בנו האובד ולהשיב את נדחוֹ ולא עלתה בידו. אין גוי ואין ממלכה אשר לא שלח אבי את דברו שמה לבקש את בנו, וגם לאפרעדא היה בעזרו על ידי צירי מלכּו אשר בכל עיר ועיר – ולא מצאוהו. רק שמוּעה שמענו כי שׂם אחי את פּניו לאמריקא ואחרי אשר בימים ההם טבעו ספינות רבות בים בלכתן לאמריקא, אמרנו אך טבוֹע טבע אחי בים, ונתאבּל עליו כהתאבּל על המת. דבר עצב זה דכּא לארץ חית אבי, כי מוסר כליותיו היה אכזרי וחרפה שברה לבּו – ויאָנש. ובעוד אנחנו מבכּים את אבדן אחינו ראינו עין בעין כי נכון לנו משנה שברון, כי חרוצים ימי אבי על הארץ ומספּר חדשיו חוּצצו.

ואף כי בימים ההמה שבת משׂושׂ ביתנו ולא היו אצלנו עוד ימי משתה ושׂמחה ונשפי חשק, בכל זאת לא מנע לאפרעדא את רגליו ויהי יוצא ובא בביתנו כאשר בתחלה, ויהי הוגה עמי בספרים ובמעשׂי ידי ישׂוחח תמיד; ומרוב שׂיחו עמי במשך שתים שלוֹש שנים דבקה נפשו אחרי ויאהבני וגם נפשי נקשרה בנפשו. ויהי בגלות לאפרעדא לי את לבו ואֵעתר לו להיות לו לאשה, וַנשבע איש לרעהו אהבת אוֹמן וַנשמור הדבר בלבנו עד עת קץ, כי אמרנו אך יחזק אבי והוקל מעליו חליוֹ ונגלה לו את סוד לבנו. ואני אז בשנת 1856 כבת תשע עשׂרה ועתּי עת דודים.

בעיניך אולי יִפּלא, אדוני, שׂמה המספּרת פניה אלי, בספּרי לך לתוּמי כי אהבתי בן אל נכר ואֵאוֹת להיות לו לאשה. פה בארץ הזאת הוא מן הנמנעות, כן מפּאת חוּמרי דת הרבּנים העומדת בכל תקפּה וכן מפּאת דתי המלך האוסרים נשׂואי תערוּבות; אבל בארצנו ארץ צרפת אין זה דבר יקר ומעשׂים בכל יום.

אולם תקוָתנו כי יחי אבי מחליוֹ ושב ורפא לו לא באה ולא נהיתה, למגנת לבנו. בקיץ שנת 1857 הלך אבי בדרך כל הארץ ונשאֵר אני ואמי מאבי ומאחי. כעבוֹר ימי בכיתנו גליתי לאמי את סוד לבי כי אהבתי את לאפרעדא ואחריו אלך. ואמי בעין חדה, עין אֵם אוהבת, ראתה ללבּותינו ותּבן לרעֵנוּ מרחוק, ובבואי לפניה ואשפּוך את נפשי בחיקה לא הכבּידה את לבּה ולא גדרה הדרך בעדנו, אף כי היתה בת רבּנים ובאבותיה קדושי ישׂראל תתהלל, כי ידעה כי עזה כמות אהבתנו ונהרות לא ישטפוה: “בתי, בת עיני, אמרה לי אֵם אחת מני אלף זאת, נפשך יודעת מאד את המכשול אשר לפניך. בינך ובין מחוז חפצך הר גבוה ותלוּל וראשו בשמים. אבל אם אַתּ בחנת לבּך ומצאת אותו נאמן ונכון בחפצך זה, ואם נפש לאפרעדא, אדם אחד מאלף זה, רצתה בך, לא אכזרית אני כי אתיצב לפניכם, כי מה ההר הגדול לפני אהבתי אותך, מחמל עיני ומשׂא נפשי, פליטת כל חמוּדי!? ורק באחת אֵאוֹת לכם: אם תבטיחוני כי לא תחליף מרים בתי ולא תמיר את דת אבותיה לעולם. השבעו לי על הדבר הזה”. הבטחנו לאמנו לחיות איש בשם אלהיו; ונשבע לה על הדבר. “כי עתה ברך אברככם, ילדי, הנאהבים והנעימים, וכל ימי אתפּלל בעדכם כי גם ה' לא יחשוב לכם עווֹן, כי אֵל רחום הוא וחפץ בטובת בחיריו ובאשרם, “ודבק באשתו” נאמר מראש מקדמי הדורות, עד לא נפרדו הגויים ונתּנו התורות”.

בעבוֹר שנת אֵבל אבי, בשנת 1858, הייתי אשה לבחיר לבי, ואמי הואילה לשבת שארית ימיה אתנו. כשנה תמימה ישבנו בפאריז, ואחר נשׂואינו העלה המלך את אישי מעלה אחת בפקודתו וישׂימהו למזכּיר ראשון במלאכוּת. אבל לא ארכו ימי שלוָתנו; כי לרגלי המלחמה בשנת 1859 נשבּרה זרוע הממלכות השפלוֹת אשר היו באיטליא ואיטליא היתה לממלכה אחת גדולה, אז בא הקץ גם למלכות ינאפּול ותכּחד מן הארץ, וילך מלכּה בגולה הוא ושׂריו יחדיו. גם אישי הלך לו מארצו וממולדתו ויבוא עד הלום לפטרבורג ויכּנס תחת כנפי הקיסר לעבוד עבודתו בצבא. כארבע עשׂרה שנה אנחנו יושבים בזה ואישי עשׂה חיִל והצליח ויעלה למעלת שׂר-הצבא אשר הקיסר נשען על ידו…

– האם הוא לאפרעדא המצבּיא את גדוד הרוכבים לשומרי ראש הקיסר?

– כן הוא, אדוני. לאפרעדא שׂר הרוכבים הוא אישי ואני אשתו. והנה בארץ מולדתנו באיטליא ובצרפת אין דורש ואין מבקש ואין שואל לאיש, אֵי מזה עם אתה ואת מי מהאלהים אתה ירא. אבל בבואנו הלום ובהחל אישי לעלות במעלות אשר עלה גמרנו אומר להסתּיר בסוד סודות את מקור מחצבתי. ומה גם עתה בהיות אישי מרואי פני הקיסר ולנו מהלכים בהיכלו בכל חג ומועד ובכל ימי מלכּנו; בהיות לנו ארבעה ילדים מגוּדלים עם ילדי רבּי המלך ואצילי המדינה, מהם בתי הבכירה בת שלש עשׂרה בבית החנוּך לאצילי העם, והשני נער בן עשתי עשׂרה בבית החנוּך לנערי המלך משרתיו, ודעת לנבון כמוך נקל מה יקר ונכבד בעיני הדבר לבלי יוָדע לאיש אֵי מזה עם אני, לבלי יוָדע לילדי האוּמללים כי… חפרה אמם הובישה הורתם…

לדברים האלו לא יכלה קשת-הרוח להתאפּק ותתן את קולה בבכי; ואני הייתי כאיש נדהם בראותי את צרת נפש יקרה כזאת ומבלי משׂים נשרו דמעות מריסי עיני, כי נמס לבי בקרבי ויהי למים.

– בטוחה אני בך, הוסיפה האשה כמצטדקת לפני, כי לא תשׂים אשם נפשי על דברי אלה. בין תבין כי לא את דעתי חויתי לך ולא אני אֵבוֹש ואכּלם במקור מחצבתי, אבל הלא לא אוּכל להלוך נגד החיים ולהמיט מוסדות דעת הקהל אף אם נבנו חַיִץ והִטוֹח בתפל.

– על לב מי מבּעלי דעה יעלה להאשימך בזה, אשה כבוּדה!? נמלטו מפּי דברים מן הלב. לא בבנינו ובבנותינו ולא באבותיהם המולידים אותם האשם כי יבוֹשוּ ממקורם – ממקור ישׂראל, כי אם באלה אשר נתנו את יעקב דראון לכל בשׂר וישׂימו את שמו לשמצה ולקלסה לכל העמים. הלא לא בושתּ ולא נכלמתּ לעיני העמים והשׂרים ולא נכלמו ילדיך בך לוּ היתה אמך חתּית ואביך אמורי! האם בּוֹש פוּשקין בהיותו יוצא ירך כּוּשי מקנת כסף, או אם נסגרו דלתות חצר הקיסר פּטר לפני הכּוּשי הזה? ובבני ישׂראל רבצה האָלה הזאת האוכלת בכל פה בשׂר בנינו ובנותינו! אהה, גם לא כבני כושיים אתם לי, בני ישׂראל!!

דברי אלה הניחו את רוחה ותבליג ותאמר: מי ימוד את שבר ביתי ואסון ילדי לוּ נודע כי מזרע היהודים המה! ועל כן כל ימינו היינו עמלים להסתיר הדבר ובחסד האל נשאר הדבר כמוּס וחתוּם ולא נודע לאיש. – בחורף העבר חלתה אמי, אר גרה בביתי כל ימי שבתנו בזה, את חָליה אשר מתה בו. ויהי כי קרבו ימיה למו|ּת ותקראני אליה ותוציא כל איש מעליה ותאמר אלי: בתי היקרה! אתּ ידעתּ את סודנו – סוד ביתנו. זה לי ארבע עשׂרה שנה אני בביתך לא גליתיו לאיש, כי ידעתי כי בנפשך ובנפש ילדיך הוא. ועתה הנה אנכי מתה. עוד זאת אעשׂה לך: הנני נותנת לך רשות לקברני בקברות הנוצרים מבני אמונת אישך, למען ירד סודנו זה עמדי קבר. ואלהי אבותי אל רחום וחנון הוא ידע כי מאהבתי אותך ואת זרעך מיאשת אני את לבּי מלהקבר בקברות ישׂראל ופקוד יפקוד את נשמתי באשר היא שם לצרור אותה אתו בצרור החיים. רק אחת אבקשך, בתי, אותה הבטיחיני: אחרי מותי לכי נא אל בני אמונתי היושבים בעיר הזאת ופגעי בם להתפּלל בעד נשמתי בבית-תפלתם…

פה שב קול הדוברת ויפּסק רגע אחד ועיניה זלגו דמעות כטל אורות; ותוסיף ותאמר: נשבּעתי לאמי ואקימה לשמור פקודתה האחרונה. ימים אחדים אחרי הקברה נתתי את לבּי לחפּשׂ ולתוּר אחרי היהודים בעיר הזאת. קשה עלי הדבר כקריעת ים סוּף ואפחד תמיד כל היום פן יִגָלה על ידי זה סודי. ידוֹע ידעתי בקירוּב את הרחובות אשר בני ישׂראל גרים שם, וימים רבים הייתי מתהלכת ברחובות ההמה הלוך ושוב כהולכת לשׂוּח לרוח היום. וכך הייתי עושׂה: מביתי ברחוב “רבי רבבות” הייתי יוצאת במרכּבה ועל יד “גשר התכלת” צויתי על רכּבי ועל משרתי לחכּות לי, באמרי: אלכה לי עד כה ברגלי ואשוּבה אליכם. ימים רבים שטתי בחוצות העיר בצפּיָתי לפגוש באיש יהודי ולשאול את פיו למי מכּם אשׂים פני בבקשתי, יש יום אשר היה עמלי לריק ולא פגשתי באיש, ויש אשר ראיתי אנשים עברים ולא מצאתי את לבבי מאמין בהם לפנות אליהם, כי יראתי פן אֶכּשל בבני אדם שאינם מהוגנים. זה לי עשׂרה ימים פגעתי בחנות קטנה ובה ערוכות מצות למכור ואיש זקן ומראהו כאיש תם וישר יושב ומשבּיר להמון קונים העוטרים אליו. שמרתי הדבר בלבי ואשוּב שלשום אל החנות וארא את הזקן יושב לבדו ואיש אין אתו; וארד אל החנות כמו לקנות לי לחם לבן ואשאל את הזקן כמסחת לפי תוּמי, אם יהודים רבים גרים בזה ואם יש להם בית-הכנסת ומי העומד בראשו? ויגיד לי האיש על פי דברי אלה כי אתה הוא המוציא והמביא את עניני הקהלה וכי איש משׂכּיל ונאמן רוח אתה; אף הגיד לי את מקום שבתך. הנה רואה אנכי כי הצליח אלהים דרכּי וזכוּת אמי מסיעתני וכי אתה הוא האיש אשר בקשתי, ואתה בּין תבין את אשר לפני ותעזרני למלאות נדרי אשר נדרתי לאמי בצאת נפשה.

המספּרת עמדה ולא דבּרה עוד, אבל אזני לא מלאו משמוע.

– אודך ביושר לבב, גברתי, על אמונתך בי; ויהי לבך נכון בטוח כי לא אַשלה את נפשך וחפצך אשלים. וצר לי כי אנוסה אַת לסתום ולחתום הדבר, כי לוּ עמדו בסודך ושמעו את דבריך כל ישרי לב בישׂראל ונתנו כבוד ועוז לזכר אשת החיל ואֵם העדינה הזאת, אשר על ערשׂ מותה עד נשימתה האחרונה לא שכחה מרחם בת-בטנה, לא נטשה מידה את דגלה עליה אהבה. ככה יגלום פניו בדגלו וימות הגבור במלחמה!

כדורי אש התמלטו מעיניה ונחת רוח רחפה על פניה היפות, בשמעה אותי משבּח ומפאר פעולת אמה, ותאר את פניה אלי ותאמר: ולמען תדע עד תכליתו את יקר נפש האשה הדגולה הזאת ואת גודל אהבתה אלי ואומץ רוחה, אשמיעך גם את אשר עשׂתה במצאה את בנה האובד…

– האם נמצא אחיך, בנה האובד? איפה ומתי? הגידי נא, ספּרי! נכנסתי לתוך דבריה ולא יכולתי להתאפּק.

– מצוֹא מצאה אמי את בנה האובד על פי מקרה ובכל זאת נשאר אובד לה כל הימים. מצאתהו – בעיר הזאת.

– בעיר הזאת?

– כן הוא, בעיר הזאת. וגם בזה תראה את גבוּרת נפש אמי ועזוּז אהבתה אלי. הסכּת ושמע: לפני שנים שלש יצאה אמי יום אחד לשׂוּח בעיר ותעבור ב“רחוב-הים הגדול”, ויהי בהתבּוננה לתוּמה על שלטי החנויות ובתי המרכּולת ותרא חנות חדשה נפתחה מקרוב ועל שלטיה כתוב הדר בכתב צרפת שם… משפחת אבי. ראתה ותרגז תחתיה, כי שם זה יקר בארץ הזאת ואין כמוהו נפרץ. ותאמר בלבה: אסורה נא ואראה מי הוא זה אשר השכּין את שמו בבית הזה. ועתה שער נא בנפשך את הפחד אשר קרָאה פתאום, בהכּירה בפני האיש העומד בראש העומדים אל השולחן למכור – את בנה האובד לה לפני חמש עשׂרה שנה. רגע אחד נכמרו רחמיה לבנה ותאמר להתוַדע אליו ולפּול על צוָאריו, אבל פתאום עלה זכרוני וזכרון ביתי לפניה ותמשול ברוחה ותשקול במאזני בינתה את תוצאות הדבר ומה יגיע מזה לשני ילדיה, לבנה ולבתה; לוֹ – שׂמחת רגע, ולה ולילדיה חרפּת עולם לא תשָכח. ותכבּוש רחמיה לבנה ותתאפּק ותצא, ולא הכּירה אחי לכל הנצבים עליו ביום ההוא, והיא לא דבּרה דבר למען לא ישמע קולה אליו. שלש שנים ישבה אמיצת הלב בקרבת בנה האובד לה והמון מעיה ורחמיה התאפּקו ולא התוַדעה אליו עד יום מותה; ורק חוק שׂמה לה לבוא מעת לעת ומפּקידה לפקידה לבית מרכּולתו לקנות דבר ולהסתּכּל רגע אחד בפניו. ובבואה תתכס בצעיף ותתעלף ותדבּר בלשון רוסיא אל הנער הרוסי העומד לשרת לפניו; והוא לא ידעה ולא הכּירה. וגם לי לא גלתה רז זה עד אשר ראתה כי לא תרד מן המטה אשר עלתה עליה.

– אבל אחרי כל אלה הלא עתה חוב קדוש הוא להודיעו כי מתה אמו למען יתפּלל בעדה, התמלטו מפי מלים.

– אַל נא, אדוני, ענתה באנחה חרישית, אחי האובד אובד הוא לנו אף כי מצאנוהו. האחת – כי אמי לפני מותה יעצתני ובקשתני לבלי אתוַדע לאחי ולבלי אציג כּף רגלי על בית מרכּוּלתו, מיראתה פן יבוּלע לי בהתגלות הדבר; ועוד זאת, כי אמי בשכבר הימים שלחה בסתר לדרוש ברשימות יושבי העיר אחרי בעל החנות החדשה לדעת מתי ומאין הוא בא, למען תדע כי לא תשגה במשפּטה כי בנה הוא, ויביאו לה רשימה כי מיכאל לאמורעט בעל החנות ברחוב-הים הגדול זה שבתו בפטרבורג מעט והוא בא הלום מהאמבורג והוא בן אמונה – קתולית…

– לאמורעט? קראתי בקול גדול, אבל לאמורעט המוכר כלי זהב וכסף ואבנים טובים ברחוב-הים הגדול – איש יהודי הוא! ויש לו מקום בבית-כנסתנו והוא בא להתפּלל שמה אחת בשנה ביום הכפּורים…

– מה אדוני מדבּר? קראה גם היא בקול ותקפּוץ ממושבה ותבּט בי בעינים מפיקות תמהון לבב וידיה תבּהלנה. איש יהודי הוא? והלא הרשימה… אולי טעית ושנית השם?

– הרשימות השוא ידבּרו, עניתי לה בנפש שקטה; שובי, גברתי, למנוּחָיכי ושבי לכסאך. לא טעיתי ולא שניתי את השם, כי ידעתי את אחיך פנים בפנים וגם ידעתי מעט מתולדות חייו אשר ספּר לי מפּיו – הוספתי לספּר באזני האשה המשתוממת – ואוּכל לספּרן גם לך בקצרה, למען תראי ונוכחת כי לא אחליף ולא אמיר איש באיש. בעזבו את ארצו ארץ מולדתו בא באניה אשר הלכה לסבב את הארץ. שלש שנים תמימות סבב את כדור הארץ – ובגלל הדבר הזה, כפי הנראה, לא מצאוהו תּרי אביך אשר בקשוהו בכל הערים – אחרי כן מצא לו מנוח בבית אחד מגדולי הסוחרים במילבּוֹרן אשר באוסטראליען, ויעשׂ חיל ויבוא ארצה אשכּנז ויעשׂ לו בית בהאמבורג וישב שם שנים אחדות; ובשנת 1871 חרה לו על בני אשכנז על אשר ירשו בחרב את ארץ מולדתו וַתֵּקע נפשו מהם ומהמונם ויעזוב את ארצם ויבוא עד הלום. ואף אמנם ידעתי כי בכתבי הפקודים לגרי העיר רשום הוא בכתב שקר כי נוצרי קתולי הוא, יען – כי אין ליהודים המשפּט להאחז ולגור בעיר הזאת. אבל באמת יהודי הוא בכל לבבו ובכל נפשו, נאמן בברית אלהיו וקיים באמונתו.

– אמי, אמי העלובה! קראה האשה בעצבון רוח, לוּ ידעתּ את זאת לפני מותך כי עתה היה לך מעט צרי למכּת לבבך האנוּשה ביום אחרון.

– ועתה, גברתי, אמרתי, אין לך ללכת אחרי זרים; מלאי נא את ידי ואודיעה לאחיך את אשר קרה וכי מתה אמו, ויתפּלל בעתה הוא ואל יתפּללו בעדה זרים.

רגע אחד ישבה עלוּבת הנפש דומם ותשת עצות בנפשה ואחר נעוֹרה כאיש אשר יעוֹר משנתו ותאמר: לא, אדוני, לא טובה עצתך. הלא סוף סוף לעין רואים לא יחָשב על קהל ישׂראל ואם יבוא יום יום לבית-הכנסת ונגלָה סודו ויבוּלע לו. אנוּס הוא ואוֹנס רחמנא פּטריה: על כן הנח לו ורצון אמי יעשׂה. יתפּללו בעד נשמתה בבית-כנסתכם כאשר אמרתי, ואני – אני אבקש לי תחבולה להתוַדע לאחי, כי הלא עצמי ובשׂרי הוא ואין לי זולתו תחת שמי ה'; ואמי גם היא לוּ ידעה על אודותיו את אשר הודעתני, כי אז לא אסרה עלי את האִסר הזה. ועתה הואילה נא, אדוני, והגידה לי כמה לי לשקול על ידך?

– בעד הזכּרת נשמות שׂכר קבוע בבית כנסתנו – חמשה רוּ“כ לשנה, ושׂכר האיש, אשר יאמר קדיש לפי ראות עיניך, מעשׂרים וחמשה עד חמשים רוּ”כ בעד כל השנה.

– ותוּ לא? אמרה בשׂחוק קל, ואני דמיתי כי ממון קורח תדרשו מאתי. על כן אפוא זאת נעשׂה: הא לך מאה רוּ“כ במזומנים ונתת חמשים להמתפּלל והחמשים הנותרים תחלק לעניים כאשר יישר בעיניך; והא לך עוד שטר בן מאה רו”כ הנושׂא פרי חמשה לשנה, אותו תשׂים באוצר בית-הכנסת והיה פריוֹ לשלם בעד הזכּרת הנשמה שנה שנה. ועתה כתוֹב נא אתך את שם המנוֹחה ככל הנדרש לענינך.

– ומה היה שמה? שאלתי.

– טהערעזע!

– ושם אביה?

– שמואל!

– ושם משפּחתה הלא לאמורעט?

– לא אחפוץ כי יזכירו שם זה בפומבי של רבים בבית-הכנסת, אמרה האשה אשר עיניה בראשה, פן יבוּלע על ידי זה לאחי. כתוֹב נא את שם משפּחת אביה “לאמפרונטי!”

– “לאמפרונטי!” אמרתי מדי כתבי בספר זכרון לפני, הלא הוא שם רבנים ידועים מעיר פיראַראַ באיטליא.

– הוא הדבר אשר אמרתי כי בת רבנים היא, אמרה הנדבּרת בי בקוּמה ממושבה ותושט לי ידה. ועתה היה שלום! ברכתי נתונה לך, על כי קדמתני בסבר פנים יפות ועוד הפעם אזכּירך את אשר העידותי בך בראשית דברי, כי כבוד ביתי הסתּר דבר, וכל הימים אשר אני וזרעי נשב בארץ לא יגוּנב לאיש דבר מכל אשר דבּרנו. הבה לי ידך על הדבר הזה!

– הרגעי והשקיטי, גברתי, אמרתי בהחזיקי ידי בה. לכי לשלום! אלהים עֵד בינינו!

ממחרת היום ההוא החלו להתפּלל בבית-הכנסת קדיש יתום ונרשם בספר הזכרונות שם האשה: תרצה בת ר' שמואל לאמפרונטי, ואיש לא ידע מי היא ואיזה היא עד היום הזה.

כשבועים ימים אחרי כן נמצא כתוב בכל כתבי-העתים מודעה רבה כזאת:

""בית ממכּר כלי כסף וכלי זהב ראמות וגביש אשר ברחוב

""הים הגדול נו' 164 יסגר בקרוב בעזוֹב בעליו את העיר;

""ועל כן במשך חודש ימים ימכרו החפצים הנמצאים שם

“במחיר זול, פחות רביע מן המקח הקצוב. כל הקודם זכה!”

ביום שני לחג שבועות שחל ממחרת השבת תמהו המתפּללים לראות כי בא לאמורעט לבית-הכנסת, אשר היה בא רק אחת בשנה, ובהעלות החזן ומשורריו את זכרון האשה “תרצה בת הרב ר' שמואל לאמפרונטי” הרכּין ראשו וזלגו עיניו דמעות וימחן במטפּחתו. אחר התפלה עמד על פני הבימה ויקרא קדיש יתום בלחש ובצאתו עבר על פני ויושט לי ידו באהבה מבלי דבּר דבר.

ממחרת היום קבלתי ארגז חבוּש ומכתב קטן כתוב בו כדברים האלה:

""אדון נכבד! אתה האחד היודע את סוד ביתנו והאחד תהיה.

""אחותי התוַדעה אלי. הכל גלוי וידוע לפני. הנני עוזב את

""הארץ הזאת לעולם. מנורת כסף אנכי שולח בזה קרבּן

""מנחה לבית-תפלתכם; בה יהיה נר דלוּק בכל שנה ושנה

""ביום הידוע לך. והחותם המוּנח זה מנחת זכּרון היא לך.

“קבּלהו ברצון ופקדנו לטוב”.

הבינותי כי בחר בחותם להביא לי תשוּרה בדרך רמז לאמר: חתוֹם הדברים! והחותם אבן ישפּה יקרה מאד מהוּקצעה מעשׂה חרש חכם ומפוּתחים עליו פּתּוּחי שמי בראשי-תבות. ולגודל יקרתו בעיני הנה הוא עומד על שולחני תמיד ולא יִזח מנגד עיני.

את פני האשה לא יספתי לראות ואת שמע אחיה לא שמעתי עוד עד היום; רק את שם משפּחת אישה קראתי פעמים בכתבי-העתים. הפּעם האחת בבוא הלום בשנת 1876 הומבּערט מלך איטליא נמצא כתוב כי לעמוד לימין האורח ההגון הזה כל ימי שבתו בפטרבורג נמנע – השׂר לאפרעדא; ובאחרית ימי הקיץ 1877 בהיות המלחמה בתוגרמה, קראתי את שם שׂר הצבא לאפרעדא בין הנפצעים אשר נפצעו פצעים אנוּשים לפני פלעוונא. וכאשר דרשתי כעבור שנה בבית הפקודים לגרי העיר נתנו לי רשימה כזאת “מרים לאפרעדא אלמנת שׂר צבא, לא תגור עוד בפטרבורג, כי הלכה לגור בארץ אחרת”.

אז אמרתי: אשה גדולה! נקי אנכי משבועתך אשר השבעתּני; הבה אפוא אציבה לך ציוּן בכתב ישׂראל ולא יכּרת זכרך מקרב עמך!",ההשכלה,
יהודה ליב גורדון,ריבלה מוכרת החמאה,"הידעתם את רבלָה מוכרת החמאה? – לא ידעתם?? – כי עתה עמדו כיום ואשמיעכם את אודותיה ואת אשר נגזר עליה.

בראשית אודיעכם כי רבלה איננו שם העיר אשר הגלה שם מלך בבל את צדקיהו מלך יהודה. רבלה היא שם אשה יהודית מוכרת חמאה באטליז ברחוב היהודים אשר בווילנא בשער בית ליב ליזר’ס. כשהיתה ריבה היו קוראים לה רבקה, וכשנישׂאת לאיש קראו לה ריבה, וכשנצטיינה במעשׂיה הטובים התחילו לקרוא לה רבלה.

אחינו אנשי גלותנו העלו בלשונם שׂפה בלולה מכּל לשונות הגויים אשר באו בם. במאמר אחד אשר יֵצא מפי היהודי יוכל להבּראות ספר מלים מלשונות שונות, לשונות מזרח ומערב. ולא זו בלבד, אלא גם כל מלה ומלה בפני עצמה מוּרכבת מתמונות שונות לקוחות מלשונות שונות ומשוּלָבות אשה אל אחותה למלה אחת. את ההברה האשכנזית en שׂם על הפעל העברי “הרג” ויצא לו דרך המקור, “הרגנן”, ועל הפעל הרוסי ??????, ויצא לו “קולנן” כלו' שחוֹט ונחוֹר, ועל הפעל האנגלי to knell ויצא לו “קנעללען” וכיוצא בהם הרבה. בלשונות הסלאווים ראה את ההברה ko נוספת על שם העצם להקטין ובלשון גרמנית ההברה lein להוראת חבּה ופנוּק וישתמש בשתיהן לשמות בני ישׂראל. והיה במקום אשר יאָמר אברהם ושׂרה יאמר באפּוֹ “אברהמקה, שׂרקה” וברצונו “אברהמלה, שׂרלה”. ובהרגל לשונו לא יבחין בין הברות כאלה שרשיות, שהן לו לשם מתחילת בריאתו, ובין השמוּשיות הנוספות עליו להקטין, ודרכיה נקיט ואזיל קורא לרבקה בתו כשגדלה “ריבה” ולמלכה אחותו “מלה”, בהשמטת ההברות השרשיות “קה, כה” שהן בעיניו כהברת ko נוספות להקטין. וכן היתה רבלה מוכרת החמאה בעודה ריבה נקראת רבקה, וכשהיתה לאיש נקראה ריבה, וכשיצא לה שם בין שכנותיה קראו לה דרך חבּה ופנוּק רבלה.

רבלה מוכרת החמאה, אשה אלמנה כבת שלשים וחמש, והיא עקרה אין לה וָלד. אביה היה שוחט ובודק בעיר מרץ ובשעת הדחק היה פוסק גם שאלות קטנות, כי היה ידוע בקהלתו לבעל תורה וכמעט שהגיע להוראה. על כן ראתה רבלה את עצמה כבת הרב והיתה מתגאה ביחוסה זה מאד. בשבתה בבית אביה למדה גם היא תורה בחשאי ותהי בקיאה בכל הספרים הכתובים בלשון יהודית-אשכנזית למקרא לבנות ישׂראל. את “הצאינה וראינה” השלימה בכל שנה ושנה; בספר “קב הישר” היתה בקיאה כמעט בעל פה; את “התחִנות” היתה קוראת פחז כמים; וגם בלשון-הקודש היתה לה ידיעה קטנה עד כדי להבין את סדר התפלות והפיוטים. כשנישׂאה רבלה לאיש והתחילה לבוא בשבתות ובמועדים לבית-הכנסת היתה היא “הלמדן” בעזרת הנשים, כל אשה אשר לא ידעה באיזה מקום החזק עומד או איכה מחליפין את סדר הפיוטין ואיזה הושענה קוראין באותו יום היתה פונה אל רבלה ומצאה את אשר שאלה. ולרבלה קול ערב וחתּוך הלשון, ויהי בקראה את התחנות ותהיינה כל הנשים עומדות ושומעות את מקראיה ונפשן יצאה בדבּרה. מאליו מובן, כי לבת “מושלמת” כזאת בקש אביה גם חתן “מושלם”; ולתכלית זאת פנה לבן עירו ר' מרדכי מלצר אשר החזיק ישיבה בווילנא ויבקשהו לתת לו חתן לבתו מבכורות צאנו ומחלביהן. ויעתר לו ר' מרדכי ויתן לו את יצחק לאה’ס בחיר תלמידיו, לפי דבריו “בחור כארזים חתן כאלונים”. אמת כי “בחור כארזים” זה היה מראהו כלוּלב היבש, עצמיו כשחיפי עץ, עורקיו כפתילי הנעוֹרת, לחייו שקערוּריות, עוֹר פניו כעוֹר התוף ועינו כעין הירוֹקה שעל פני המים; אבל רק האדם ההמוני יראה לעינים ואיש כר' מרדכי מלצר יראה ללבב. ולב יצחק רך וטוב כבן-הבקר ומעולם לא כעס על חבריו שהיו מקניטים אותו ואומרים עליו שאין כוחו במתניו ושלא יצלח אפילו להיות מלמד, אבל לעומת זה היה כוחו בפה, מזמר זמורתא בגמרא ולא פסק גרסא מפוּמיה כל היום משעה שיכּיר בין תכלת לכרתי עד שעה שהבחורים נכנסין לפלות את כליהם. ויותר שהיה יצחק מתמיד וחריף עוד היה ממשפחה טובה בישׂראל מבני בניו של ר' ליב ליזר’ס. את ראש יונקותיו זה קטן ר' מרדכי ויטעהו שׂורק בקרן בן שמן בבית השו“ב בן עירו והשוחט “חטפהו בשתי ידיו” ויתן את רבקה בתו המוּשלמת בחיקו. כשבע שנים ישב “הזוג” על שולחן אבי הכלה במרץ ויהי שמן חלקם ומאכלם בריאה, כי לא חשׂך השו”ב כל נתח טוב ירך וכתף לאכול לשׂבעה מחתנו “המופלא” היושב לפני ה' כל יומו. לא היו עוד ימים טובים כאלה… ליצחק ולרבקה, אפס כי לא היתה ברכת ה' בביתם, כי היתה רבקה יולדת וקוברת. על כן מקץ שבע שנים לשבת יצחק בבית חותנו במרץ גמרו להעתּיק משכּנם לווילנא לבית אמו “לאה האלמנה”, כי אמרו “שנוּי מקום, שנוּי מזל”, ומי יודע אולי יחנֵם ה' שמה, ונתן להם זרע אנשים זרעא חיא וקימא.

ולאה אֵם יצחק אלמנה מאישה מימים רבים ושנים קדמוניות, כמעט מיום הוָלדה. משכניה לא היה איש אשר זכר ימי היותה לאיש, ובלי ספק דִמוּ כי “נולדה אלמנה” ויקראו לה “לאה האלמנה” עד היום. וללאה דירות אחדות בבית ליב ליזר’ס אבי אביה אשר נפלו לה לנחלה בהחלק הבית ליורשיו, והיא יושבת בחדר צר אחד ושאר דירותיה נתוּנות בשׂכר לשכנים אחדים, ומזה פריה נמצא. בין השכנים אשר ישבו בדירותיה של לאה האלמנה בזמן ספּוּרנו זה נודעו לשם: כתריאל המלקט סחבות, פסח השומר וגיסה המגדת. כל אלה שׂכרוּ להם איש חדרו וישבו בו איש וביתו ויושיבו גם הם שכנים אחרים במקצועות החדר. וללאה שלשה בנים: יצחק הוא הבכור בנה “המופלא” אשר לא יצלח לכל מלאכה; השני הוא בעל אשה ובנים מלמד בתלמוד תורה, והוא האחד אשר ראתה אמו בו סימן ברכה כי נהנה מיגיע כפיו והעמיד תולדות; ובנה השלישי עודנו “בחור” לומד תורה ואוכל “ימים” בעיר מיר. ותהי רבקה יושבת בית חמוֹתה ויצחק יושב לפני ה‘; ככה עברו עליהם שלש פעמים עת הריון ולידה עד אשר ראו והתבּוננו כי בשנוי מקום לא נשתנה מזלם, כי אם הורע מאשר למבּראשונה, כי אם בהיותם אוכלים בשׂרא דתוֹרא על שולחן השו“ב אזר יצחק כגבר חלציו ויוֹלד בנים ובנות אף כי לא לאורך ימים, עתה אחרי בואו לאכול ירקי וכורי בבית אמו עמדה רבקה מלדת ותהי עקרה. שׂמוּ פניהם לדרוש ברופאים אך גם חכמי הרופאים נואלו ולא הועילו להוָתה, ובין כה עברו עשׂר שנים ויותר למיום היות רבקה ליצחק לאשה, ובן אין לה. בעצת השכנים והשכנות היה יצחק נכון לתת ספר כריתוּת לאשתו וכבר היה המזבּח מוכן להוריד דמעות עליהם ורבקה החלה לדאוג לאחריתה, ולמען תמצא לה מקור לפרנסתה בצאתה מבית חמותה נועצה לשלוח ב”מסחר"" ידה ותחל למכור חמאה וחלב פתח שער החצר בבית ליב ליזר’ס – והנה קרה מקרה אשר שנה פני הדבר. “לאה האלמנה” אם יצחק הלכה בדרך כל הארץ ושלשה בניה קמו תחתה על ירושתם ויצחק הבכור לקח פי שנים בנחלה. ותרא רבקה כי לא טוב לה לעזוב את בעלה אשר לא יוכל לעסוק בישוּבו של עולם ולמצוא לחם לנפשו, ובכן נשארה רבקה בית אישה ותהי למוכרת חמאה בשער בית ליב ליזר’ס ותהי מפרנסת את בעלה “הפּרוּש”. היא היתה המוציאה והמביאה את הכנסות הדירות נחלת האחים אף החלה להתעסק במצוות ובגמילות חסדים, ותחת אשר מנע ה’ ממנה פרי בטן החלה לגדל יתומים ולהכניס כלות עניות לחוּפּה. על כל צרה שלא תבוא בשכוּנתה, כי יחלה איש עני ונפל למשכב, כי תהיה יולדת עניה וממתקים אין לה לשובב נפשה, כי יבוא איש אשר ביתו נשׂרף או סוסו נגנב או בתו בגרה, וראו הרואים את “מוכרת החמאה” פּרוּפה ורעוּלה כערבית ומטפּחת כעֵין כיס בידה מחזרת על פתחי נדיבים ונותנת לאיש מחסורו אשר יחסר לו. וכי יבוא “בחור עני” ללמוד בבית-המדרש ו“ימים” אין לו ובא לפני “מוכרת החמאה” והיא תפנה אל מכּיריה ומצאה לו הספקתו בית איש יומו. מעולם לא לקחה נשך כסף בבוא איש לפניה להחליף דינר זהב במעות קטנות, כאשר שאר החנוָנים ברחוב היהודים עושׂים. ובכך יצא לה שם ברחוב היהודים ובכל אגפּיה לא קראו לה עוד רבקה כי אם רבלה מוכרת-החמאה, וכל איש נדכּה ומר נפש פנה אליה ונוֹשע על ידה אם רב ואם מעט.

אם רבּוּ חסדי רבלה בעודנה עוסקת במסחרה לפרנס את בעלה הפרוּש עוד גדלוּ ונסבוּ למעלה אחרי מות עליה בעלה. במות יצחק קמו אחָיו לנַשלה מנחלתה ולגרשה מביתו, אבל “אנשים טובים” קמוּ לעזרתה ויעמדו לימינה על טוּב לבּה ועל צדקת ידיה, ובכן זכתה רבקה בדין לשבת על ירושתה גם אחרי מות אישה כל הימים אשר לא תנשׂא לאחר, ואף כי במות עליה אישה היתה רבלה עודנה צעירה לימים כבת שלשים ושתים ורבים היו קופצים עליה, אבל היא נדרה בלבה לשמור אמונתה לאישה הקדוש גם אחרי מותו ולבלי היות לאיש כל ימי חייה; ותקדיש את ימיה ל“עסקיה” ולגמילות חסדים, ויצא לה שם בצדקתה ויהללו בשערים מעשׂיה. רבים פנוּ אליה לבקש חסדה ולכל הפונים אליה הסבּירה פנים יפות; אבל בין המון הפונים אליה ובמספר מכּיריה ומוקיריה הרב לא שׂם איש את לבו להתבונן אל נפש רבלה ולראות את השנוּי הגדול אשר היה בימים האחרונים ברוּחה ובהלך נפשה. בהאריך ימי שבתּה בגפּה, במשך שנות אלמנוּתה, בזכור לפעמים את אביה ואת אישה ואת חמותה, כל הנפשות הקרובות אל לבה אשר נשׂא המות, מרוב המון מעיה ורחמיה לכל בני עוני אשר פנו אליה לעזרה, כאשר רחב לבבה ונכמרו נחוּמיה כן גדלה ורחבה התרגשות נפשה ותהי נוטה להתפעלות ולפעמים גם לעצבות ולמרה שחורה. אולי לא הרגישה גם היא בנפשה את אשר יֵעשׂה בה, כי מצאה תנחוּמות אֵל באמונתה ובמעשׂיה הטובים, אבל גם סובביה לא ראו ולא ידעו, ועל כן בבוא קצה כחתף שׂערו כולם שׂער והשתוממו, כי בעיניהם פתאום היה הדבר.

ואולם, קוראי יקירי, ידעתי כי לא תבין לספּורי זה ולא תדע פשר האסון אשר קרה את נושׂאת ספּורי בטרם אודיעך את דברי ימי בית ליב ליזר’ס אשר “רבלה” גרה שם, כי הא בהא תליא כשלהבת בפתילה.

בית ליב ליזר’ס הוא אחד מן הבנינים הישנים אשר ברחוב היהודים בווילנא. בבית הזה, אשר מספר יושביו עולה כמעט כמספר היושבים באחת ערי השׂדה, יש כל מחסורי בני האדם, כל “מה שהפּה יכול לדבּר”, רק שני דברים יחסרו בו – אויר ואור. החצר הקטוּרה מוקפת מארבע פאותיה בית חומה בעל שלש קומות, אשר לא שׂדוּהוּ בשׂיד ולא חִזקו את בדקיו מיום הבּנותו; על כן יעלו קורותיו השחורים כעננים ויכסו את עין הארץ וישיתו כליל צלם בתוך צהרים. מעט האויר החודר בארוּבּת-העשן הזאת ממוּלח צחנת מי מדמֵנה העולה מזויות החצר המלאות שופכין על כל גדותיהן; ומעט האור המתגנב דרך הארוּבּה הזאת יראה לנו אבני המרצפת החלקלקות והרטוּבּות תמיד, אשר רגלי ההולך ימעדו עליהן בהליכתן. חלונות הבתים כהים ושמשותיהם הירקרקות מכוּסות תמיד אבק דק ומשקיפות על פני החצר כעיני אדם סר וזעף. אין איש מיושבי הבית זוכר מתי נגע מטאטא בקרקע החצר לנקותו; גם שוטרי המלך הממוּנים על הנקיון כדי לשמור את בריאות יושבי העיר לא יראו ולא יפּקדו בכל חצר בית ליב ליזר’ס ויעזבו לגרי הבית להתבּוסס ברפשם, ככל אַוַת נפשם.

תולדות ר' ליב ליזר’ס אשר ידיו יסדוּ את הבית הזה עוד לא נכתבו בספר. מפי השמועה נודע כי ר' ליזר’ס חי לפני הרבה דורות בימי מלוך המלך סאבּיעסקי; אבל עוד לא חקרו החוקרים ולא הוּברר הדבר באיזה יום ובאיזו שנה ובאיזה מקום נולד וכמה חי ובאיזו שנה מת. נודע כי ר' ליב ליזר’ס היה נשׂוּי ג' פעמים ולבסוף ימיו נעשׂה פּרוּש, ומשלש נשיו היו לו בנים ובנות הרבה וכולם העמידו ולָדות; כשמת ר' ליב ליזר’ס קם מדון בין יורשיו, כי יותר מעשׂרים יורשים תבעו את חלקם בנחלה. ותהי המריבה ארוּכּה ביניהם עד אשר הושיבו בית דין של שלשה והוא חִלק את הבית בחבל לנחלה לכל היורשים, ואף כי רבים מן היורשים לא נחה דעתם בחלוקת בית דין וירגנו באהליהם, אבל לא הרהיבו עוז לבלי ציית לבי דינא ויבואו על נחלתם וישבו בשלום ובשלוה הם וצפיעיהם איש בביתו גבר בנחלתו.

אוּלם לא ארכוּ ימי המנוחה והשלוָה ליושבי בית ר' ליב ליזר’ס, כי מקרה זר ונורא הרגיזם משלוָתם, מקרה בלתי טהור אשר לא היה ולא נשמע מעולם ברחוב היהודים: רוּחות רעות החלו לצחק ביושבי בית ר' ליב ליזר’ס שׂחוק מהוֹלָל, שׂחוק מכאיב לב ומדאיב נפש…

רואה אנכי אותך, קוראי החכם בעיניו, מצחק עלי על האמיני ברוּחות ושדין, באמרך כי “הרוחות הרעות” אשר התרגשו בחצרו של ר' ליב ליזר’ס אינם אלא הצחנה והאויר הרע העולים מערמות הזבל ומאגמי הרפש אשר בזויות החצר. אל תבּהל ברוּחך ללעוג לי, ידידי הקורא, ולבך אל ימהר להתחכּם הרבה, פן תהיה לצחוק גם אתה. הטה אזנך ושמע קוֹשט אִמרי אמת אשר אספּרה לך וידעת כי יש דברים הרבה בין השמים ובין הארץ אשר לא שערוּם חכמי לב כמוך; והוציא שׂפק מלבך והעבר פּקפּוּק מדעתך, כי הספק וההתחכמות הבל.

לא ארכוּ הימים אחרי התנחל יורשי ליב ליזר’ס איש את חלקו בירושתו, ויושבי הדיוטא העליונה שמעו יום אחד כי הגבים אשר הבית ספון בהם נתקו מלויותם ויחלו להשתּקשק ולהתגלגל ארצה. ואף כי לא נזק ולא נכנע איש, כי נפלו הגבים מן הגג בנשף בערב יום בעת אשר לא עבר איש בחצר, בכל זאת היו כל בני החצר לחרדת אלהים. אבל בראותם כי עברו ימים אחדים ואִין פגע רע לא שׂמוּ לבּם לדבר, כי אם בדקו את המזוזות וישבו בטח. ואולם ביום הששי, יום ערב שבת הבא, קם שאון חדש בחצר ותהי חתּת אלהים בין היושבים: אחת הנשים השכנות גלגלה את עיסתה ללבּב לביבות ותשׂימה בכר המטה ותצא להביא גבבא להסיק הכּירים, ובשוּבה – והנה אין העיסה המגוללה על המטה ותחפּשׂ אחריה ותמצאה מגוללה ברפש – בבית המחראות.

אז ראו כל יושבי החצר עין בעין כי רוחות רעות יסתּוללו בם וישׂימוּ פניהם אל הרב דמתא לגזור על הרוּחות שיעזבו את מגוּרם בקרבּם ויצאו למדבריות. שמע הרב וישלח שמשים וספר תורה ושופר התרועה בידם להזמין את הרוחות לבין דין. ויעלו ויבואו השמשים בכל המבואות האפלים בחצר ליב ליזר’ס ויתקעו בשופרות ויגזרו על הרוחות בשם התורה הקדושה לבוא לבית-דינו של הרב לערוך טענותיהם. ביום הקבוע באו כל יורשי ר' ליב ליזר’ס ויעמדו לפני הרב, ושׂמלה פרשׂוּ ויעשׂו מחיצה בבית הרב מקום לרוחות. וכשבת הרב ובית דינו נשמע קול אחד הרוחות מאחורי הפרגוד טוען לפני הרב שהבית-דין הראשון אשר חִלק את הבית בנחלה העביר אותם, את הרוחות, מירושתם, וגם להם הזכות לקחת חלק בנחלה, לפי שכּל אותן השנים שהיה ר' ליב ליזר’ס פּרוּש היו רוחות נקבות מתחממות ממנו ויולדות לו “רוחי דביתי בישין”, והם המה יוצאי ירכוֹ ודין ומשפט גם להם לקחת חלקם בנחלת אביהם.

שמע הרב את טענות הרוחות וימצא כי הצדקה אתם. ויתן להם נחלה בתוך אחיהם ויפנה להם שלשה מרתפים, ויצו ויסגרו את חלונות המרתפים ואת פתחיהם בחומר ובלבנים, ויושיב הרב שם את הרוּחות ויגזור עליהם לבלי יצאו ממחבואיהם להרגיז ליושבי החצר. ותשקוט הארץ.

את כל הדברים האלה ספּרה ""גיסה המַגדת "" לרבלה בימי המריבה אשר היתה בינה ובין אחי אישה, וגם הראתה לה באצבע את שלשת המרתפים הסגוּרים אשר הרוחות יושבים קבוּרים בם, והם על יד המרתף אשר בו שמרה רבלה את החמאה ואת החלב אשר לה. ואף על פי כי חזקה רבלה את לבה באלהים ולא עקרה רגלה ממרתפה הנמצא בשכונת המרתפים של הרוחות, בכל זאת דקדקה מן הוא והלאה בבואה למרתפה לאחוז מזוזה או סדוּר, או שאר דבר שבקדושה בידה, או לקרוא שמע בצעדה על מפתן המרתף; ועם כל זה היה לבה נוקפה ותגדל בה המרה השחורה ותאמר לבקש לה בקרוב מרתף אחר במקום מבטחים ובמנוחה שאננה.

לא ארכוּ הימים ויגיעו “הימים הנוראים”. בימים ההם בכל שנה ושנה היתה רבלה מרבּה להתפלל; קִדמו עיניה אשמוּרות לקרוא סליחות, והיתה באה להתפלל לבית-הכנסת גם מנחה ומעריב; בשנה הזאת עוד הרבּתה את תפלותיה וצדקותיה על אחת שבע, אף ישבה בתענית ביום א' דסליחות, וביום ערב ראש השנה גמרה בלבה לצוּם את כל עשׂרת ימי התשובה, כי נפשה מרה לה מאד והיא לא ידעה על מה ולמה. ביום א' דראש השנה קרה בבית הכנסת אשר בחצר ליב ליזר’ס – מקום אשר רבלה מתפללת שם – מקרה קטן שבקטנים: בעל השחרית טעה בסדוּר תפלתו, ותחת אשר היה לו לסדר:

בפי ישרים תתרומם

ובדברי צדיקים תתברך

ובלשון חסידים תתקדש

ובקרב קדושים תתהולל

כדי שיהיה יצחק בזוית זו ורבקה בזוית זו, נכשל בלשונו וסדר: תתקדש, תתברך, תתרומם, תתהלל, ויצא קברה במקום רבקה. ורבלה יודעת ספר ובקיאה בצרופים וגמטריאות אלה, וכשמעה חָרדה חרדה גדולה עד מאד וימס לבה בקרבה ויהי למים. אין זה כי אם אצבע אלהים היא – אמרה בלבה – הרומזת לי כי מלאוּ ימי ובא קצי. שליח צבור זה שליח בית-דין שלמעלה הוא המעיד בי להצטייד ולהכין עצמי לדרך. ותוסיף ביום ההוא להתפלל ולהתוַדות בכוָנה יתירה ובהתלהבוּת עצוּמה, ותתפלל וּבפה תבכּה. גם בשוּבה לביתה לסעוד בצהרים לא ערב לה לחמה ואוֹכל לא בא אל פיה, ותשב לבית-הכנסת לקרוא מזמורי תהלים ותחִנות שונות. וכן הלכה כל היום ההוא קודר בלחץ לבבה, כצל בנטותו, תפוּשׂה במזמות זו חשבה, רק כעלות המנחה בלכתה עם גיסה המַגדת שכנתה ל“תשליך” גלתה לה את כל לבה. ואולם גיסה היודעת כי “כל החלומות הולכים אחרי הפה” נחמה אותה ותדבר על לבה ותיעץ אותה ללכת ביום צום גדליה, לָמוֹד את בית הקברות, מקום מנוחת אישה הקדוש ולעשׂות מן החוטים פתילה לנר “נשמה” טהורה ולהדליק אותה ביום הכפּוּרים בבית-הכנסת. דברי גיסה הרגיעוּ מעט את רוּח רבלה ותשׂם על לבּה לעשׂות את אשר יעצה.

במוצאי ראש השנה אחר הבדלה באה אחת השכנות לרבלה לקנות חמאה ותדליק רבלה את הפּנס ותרד המרתף להביא את החמאה אשר בקשו, ויהי בהיותה במרתף ותשמע קול מרחוק קורא אליה לאמר: “רבלה, הבי לי מעות קטנות בעד דינר כסף!” – תיכף ומיד, ענתה טובת הלב, אשר הכּירה בקול הקורא אליה את קול פסח השומר שכנה. ותמהר ותמלא המַשׂרת חמאה ותעל ותבוא לפני פסח השומר ותאמר: “הנני כי קראת לי, הא לך את המעות אשר בקשת” – ה' עמך, רבלה! אנכי לא קראתי – ענה השומר – ובמעות קטנות אין לי חפץ. ותלך רבלה ותשב אל חדרה והנה קול קורא אליה שנית: “רבלה, הבי לי מעות קטנות בעד דינר כסף!” הפעם נראה לרבלה כי כתריאל המלקט סחבות קורא לה, ותבוא אליו להרצות לפניו את מעותיה, אבל גם הוא ענה אותה כי לא קרָאה ואיננו דורש דמים קטנים. ותשב רבלה אל חדרה נדהמה ועצוּבת רוח מאד – והנה קול שלישי באזניה: “רבלה, הביאי לי מעות קטנות בעד דינר כסף!” הפעם הזאת נראה לרבלה כי הקול קול אישה המת הוא וַתּבן כי יִצחק קורא לה לבוא אליו.

ויהי בחצות הלילה בעת אשר כל גרי הבית עלו על משכּבותם ויישנוּ, קמה רבלה ותמלא את כיסה מעות קטנות ותעל לבית-הכנסת בעזרת נשים ותעמוד על קוּפּות הצדקה התלוּיות אל הקיר ותורד בכל קוּפּה וקוּפּה מעות קטנות מחיר דינר כסף, ועל כל קוּפּה וקוּפּה התוַדתה בקול בוכים, ככה עשׂתה כל הלילה בתשובה ותפלה וצדקה, וכעלות השחר כבוא העם לבית-הכנסת לקרוא סליחות מצאוה נשענת על קוּפּת ר' מאיר בעל הנס – וכל רוּח אין בקרבה.

ככה מתה “רבלה מוכרת החמאה!” כל ימיה עסקה בגמילות חסדים ובמתן צדקה ויצאה נשמתה במתן צדקה, ויקבּרוה בכבוד גדול במבחר הקברים. בנים ובנות קרובים וקרובות לא הלכו אחריה, אבל יתומים רבים אשר גִדלה וכלות עניות אשר הכניסה לחופה שלחוּה לבית עולמה והמגיד-מישרים דמתא הספּיד לה וימשול בהספּדו משלים רבים כדרכו ויסיים את משליו והספּדו בפסוק אשר סיים שלמה את משליו: תנוּ לה מפרי ידיה ויהללוה בשערים מעשׂיה!",ההשכלה,
יהודה ליב גורדון,שני הכלבים ונבלת החמור,"הַדֵּעוֹת הַטּוֹבוֹת תִּפָּרַדְנָה

וּבְלֵב אֶחָד לא –תִתְאַחַדְנָה:

זֶה חָכָם וָרָע, זֶה טוֹב וַחֲסַר דָּעַת;

לָזֶה לֵב מֵבִין, לָזֶה אֹזֶן שֹׁמָעַת:

זֶה יַשְׂכִּיל מִבְּלִי אֱמוּנָה,

וָזֶה יַאֲמִין מִבְּלִי תְבוּנָה

בֵּין בַּהֲמוֹת שָׂדַי הַכֶּלֶב יַעֲמִידוּ

לִמְשֹׁל עַמִּים בֶּאֱמוּנָה לַאֲדֹנֵיהוּ,

אַךְ זוֹלֵל, סֹבֵא וַחֲסַר לֵב הִנֵּהוּ,

וּשְׁנֵי הַכְּלָבִים אֵלֶּה אֲמִתִּי יָעִידוּ.


עַל יַד הַנַּחַל עָמְדוּ כְּלָבִים שְׁנַיִם

וַיִּרְאוּ פֶּגֶר חֲמוֹר צָף עַל הַמַּיִם,

אַך רָחוֹק רָחוֹק הָרוּחַ יוֹלִיכֵהוּ.

""שָׂא, אָחִי, עֵינֶיךָ – אָמַר הָאַחַד –

וּרְאֵה מָה הַצָּפָה, כִּי עֵינַי כָּהוּ

מִשֵּׂיבִי, אַף כִּי לא לָקַחְתִּי שֹׁחַד"".

גַּם אֲנִי לא אֶחֱזֶה, כִּי בָא הַלַּיִל

– יַגִּיד רֵעוֹ – אֶרְאֶה רַק פֶּגֶר;

אַךְ יִהְיֶה פֶּגֶר סוּס אוֹ אַיִל

לוּ רַק בְּיָדֵינוּ עַתָּה יִסָּגֶר.

אֶפֶס כִּי רַב הַדֶּרֶךְ בֵּינוֹתֵינוּ

אִם נִרְדֹּף לא נַשִּׂיג לִבִּי בָּטוּחַ,

גַּם אֵיכָכָה נִשְׂחֶה נֶגֶד הָרוּחַ?

זֹאת אֵפוֹא נַעַשׂ: קוּם, אָחִי, הָבָה

כָּל מֵי הַנַּחַל נָגִיחַ אֶל קִרְבֵּנוּ

עַד יַעֲמֹד הַפֶּגֶר בֶּחָרָבָה

וּבְנָקֵל נִקָּחֵהוּ"".

טוֹב! – עָנָהוּ רֵעֵהוּ.

נֶחֱרָצָה, נֶעֱשָׂתָה! אָז חִישׁ הֵחֵלּוּ

לִשְׁתּוֹת מֵי הַנָּהָר, אַף לֹא חָדֵלוּ

עַד צָבְתָה בִטְנָם וּכְאוֹבוֹת נִבְקָעוּ.


זֶה חֵלֶק אִישִׁים שָׂבְעָה לא יֵדָעוּ!

קוֹל חֶפְצָם דּוֹפֵק, דּוֹפֵק לא יָנוּחַ,

וַחֲלוֹם חֲזוֹן לִבָּם עֵת כִּי יַחֲלֹמוּ

יִשְׁכְּחוּ כּי בָּשָׂר הֵם לֹא רוּחַ,

וּבְמַשְׂאוֹת שָׁוְא מֵעַל הָאָרֶץ יֵרֹמּוּ,

לא יִרְאוּ אַבְנֵי נֶגֶף אַלְפֵי אֶלֶף,

מִכְשֹׁלִים וַהֲדוּרִים וּמַעֲקַשֵּׁי סֶלֶף,

וּשְׁדוּדֵי כֹחַ חִישׁ יִפְּלוּ יִכְרָעוּ . –

""לוּ שִׁבְעִים לָשׁוֹן יָדַעְתִּי לָמַדְתִּי,

לוּ חָכַּמְתִּי מֵחַרְטֻמֵּי מִצְרַיִם,

לוּ מִלֵּאתִי בֵּיתִי בִּזְהַב פַּרְוַיִם,

לוּ כִּנְבוּכַדְנֶצַר אֲרָצוֹת לָכַדְתִּי!!""

הִנֵּה חֶפְצֶךָ

רַב מִכֹּחֶךָ,

מֵעֵבֶר לַיָּם הַגָּדוֹל הִנֵּהוּ,

גַּמֵּא כָּל מֵימָיו אוֹ אָז תַּשִּׂיגֵהוּ!

שִׁבְעָתַיִם כִּשְׁנוֹת מְתוּשֶׁלַח יַחַד

לא יִמְצְאוּ דַּי מַלֹּאת חֵפֶץ אִישׁ אֶחָד.",ההשכלה,
יהודה ליב גורדון,שניהם כאחד טובים,"את בן-ציון עלה-תאנה אחד מתושבי העיר לאַפּקאָווע אשר ברומיניא הגדולה קרה אסון, כי סחר בשטרי מלכות מזויפים – ונתפשׂ…

אני באמרי בחפזי כי בן-ציון סחר בשטרות מזויפים, פי הכשילני; כי אמנם לא הוברר הדבר אם באמת עשׂה בן-ציון בשטרות מזויפים פּרקמטיא ודרך פרנסתו היתה בכך או אם רק מקרה בלתי טהור קרהוּ, כי נמצא שטר מזויף אחד בידו והוא לא ידע ואשם ונפל בענין רע. ואף על פי שישב בן-ציון בבית האסורים כשנה תמימה וכל הזמן ההוא חקר ודרש השופט על אוֹדותיו, אבל לפי שלא בא הדבר לגמר דין והדרישה והחקירה נפסקה באמצע ובן-ציון יצא לחפשי בדרך נס, על כן נשאר הדבר מוטל בספק והדעות נפרדות בין יושבי העיר לאַפקאָווע, בני ברית ושאינם בני ברית. שאינם בני ברית אמרו כי בן-ציון עלה-תאנה בוַדאי סחר בשטרות מזויפים, לפי שלדעתם כל בני-ציון סוחרים או עלוּלים לסחור בשטרות מזויפים ובכל דבר מזויף והם לומדים מן הכלל על הפרט ומעמידים כל איש יהודי בחזקת פסלוּת; ובני בריתו אמרו: אף על פי שבן-ציון עלה-תאנה עסק כל ימיו באומנוּת בלתי נקיה ויהי סרסוּר של חטא ושליח לדבר עבירה, אבל בדבר הזה עלילוֹת דברים שׂמו לו ועל לא חמס בכפו התענה שנה תמימה בבית הבוֹר ונשׂא זילותא דבי דינא. ועל פי דעתם ראוי לשנות הנוסח בשורה הראשונה בספּוּרנו זה ולכתוב כזאת:

“את בן-ציון עלה-תאנה קרה אסון כי הפגיע בו האלהים את עווֹן הדור ונתפשׂ בשטר מלכות מזויף”.

עיקר פרנסתו של בן-ציון, כמו שכבר שמעת הקורא, היתה מלאכת השתדלנוּת, כלומר שהיה נכנס ויוצא בבית השׂרים ועבדי המלך הרוֹדים בעם והיה סרסוּר ביניהם ובין הבריות. אמת כי בן-ציון לא ידע קרוא וכתוב בלשון המדינה וגם דבּוּרו היה בשׂפת עלגים, אבל ידיעת לשון המדינה בדקדוקה היתה לו למוֹתר, כי כל גופה של שתדלנותו היה לא בעריכת מכתבים ולא בעריכת שׂפתים אף לא בגלוּי דעת בדיני דמלכותא, כי את כל אלה ידעו השׂרים ועבדי המלך בעצמם ולא היה לאחרים צורך ללמדם. עיקר מלאכתו של בן-ציון היה בדברים שבּצנעה. שעל ידו היו בעלי הדינים משלחים דוֹרוֹנות ומתנות ידם להפּקידים והשׂרים, שבּו היו מאמינים ומפּניו לא היו בּוֹשים ויראים. האמת אגיד ולא אכחד כי לא ידעתי אכנה מלאכתו של בן-ציון בשם הגון לה בלשון הקודש, לפי שהמלאכה הזאת היא מן המלאכות אשר חדשות מקרוב באו ולא שערוּן אבותינו. כשהיו בני ישׂראל שרוּיים על אדמתם ועושׂים ממלכה בפני עצמם היו גם בהם רועים גוזזים ורחלים גזוּזוֹת, שופטים פושטים ונשפּטים נפשטים, כדרך כל הארץ, אבל אז היו המשחדים מדבּרים עם המשוּחדים פה לפה, יד ליד ינקו ואין סרסור ביניהם; ועל כן לא נמצא בלשוננו הקדומה שם מיוחד לבעלי אומנוּת נקיה זאת הנקראים עתה אצלנו בשם הכבוד “פאקטאָר”; הרי הכתוב אומר “השׂר שואל והשופט בשלוּם”, ואומר “ראשיה בשוֹחד ישפוטו וכהניה במחיר יוֹרוּ”, ואומר “שׂריך סוררים וחברי גנבים כולו אוהב שוחד ורודף שלמוֹנים”, ואִלו סרסור ושתדלן לא נזכר ביניהם. השׂרים והשופטים אשר חיו בימים ההם היו במעמד אדם וחוה בגן עדן קודם החטא והיו מתהלכים ערומים ולא יתבּוששו; אבל אחרי אשר רבּו הימים ומלאה הארץ דעה ונתפּשטו בעולם המדות המתוקנות ונתרבּו בעלי הנפש היפה, נפקחו גם עיני העִורים מן השוחד וידעו כי ערומים הם ויתפּרו עלה תאנה ויעשׂו להם סרסורים בינם ובין הקהל. וכן היה בן-ציון לעלה-התאנה על ערוָתם של פקידי העיר לאפקאווע ונקרא “עלה-התאנה” על שם שליחותו; וכל אשר היה לו דבר אל השׂרים או אל סופרי המלך הוא היה עושׂה. וביחוד היה כוחו של בּן-ציון יפה בזה שהיה יוצא ובא בבית ממון-טוב שׂר העיר, אשר עתּותי כל בני לאפקאווע בידו, ולב ממון-טוב בידי בן-ציון כפלג מים אל אשר יחפוץ יטהוּ. כי מלבד שתדלנותו בינו ובין הבריות מן החוץ לכל אשר יהיה לו עסק וענין אליו היה בן-ציון מועיל ונחוץ לממון-טוב בצרכי ביתו פנימה. כי ממון-טוב היה רווק ולא היתה לו אשה צופיה הליכות ביתו, ויעזור לו בן-ציון גם בזה ויהי הוא המוציא והמביא בביתו ולא ידע ממון-טוב אתו מאומה, גם הלחם אשר הוא אוכל…

בעסק זה עסק בן-ציון רוב ימיו ויתפּרנס ממנו – לא ידענו אם בהיתר ולא באיסוּר, אם בכבוד ולא בבזיוֹן, אבל ידענו כי בנחת ולא בצער, בריוח ולא בצימצום. כי מי הוא בעל הדבר השרוּי בצער וחרד על דברו אשר לבו ילך לתוּר אחרי בן-ציון אם את כל השטר כמראה הקשת אשר נתן על ידו מסר הוא לאשר נכון לו בעצם תוּמו או אם כפּיו נגוֹאלו בשלל צבעיו, או אם כל תכריך הבּוּץ וגלוֹמי התכלת, אשר שלח דוֹרוֹן לפלונית אלמונית שהיא משפּעת על פלוני אלמוני, הגיעו לידה בשלמוּת או אם נגרע מהם אַמוֹת מספּר בידי בן-ציון לצרכי אשתו ובנותיו, אשר גם הנה צריכות למעטפות ולרדידים, כבנות ביתם של השׂרים והפקידים? גם לא על פסולת הלוּחות ולא על המאוּם אשר דבק בכפּו ממתן בסתר לבדם יחיה אדם כבן-ציון, בעל אשה ובנים שצרכיו מרובים. כי לא קפצו בעלי הדברים את ידם מהעניק לו בעד טרחתו איש כאשר תשׂיג ידו, או גם יותר מזה כאשר ישית עליו בן-ציון בעצמו, אשר ידע כי כל אשר לאיש יתן בעד נפשו ובשעה שאדם רואה שאין לו דמים לא יעמוד על המקח.

בני לאפקאווע אמנם השתמשו בבן-ציון ויבקשו פניו תמיד כי ידעו כי מביא הוא תועלת והנאה לעולם, ובכל זאת בלבּם בזוּ לו כי מלאכתו היתה בזויה בעיניהם; ויש מהם אשר גִלו דעתם כי עלה-תאנה הוא מאֵרת ה' בעירם, כי לולא הוא כי עתה לא קשתה עליהם כל כך יד הרוֹדים בם. אמת כי בפה מלא לא גִלו דעתם זאת כי יראו מפניו פן יפגע בם וישוּפם עקב לעת מצוא, אבל בינם לבין עצמם לא חשׂכו קלון משמו. וביחוד היו הדעות נפרדות בזה בין בני ברית ובין שאינם בני ברית. שאינם בני ברית היו דנים את הסרסוּר היהודי לאלתר לחובה והיו אומרים: אִלו לא היה עלה-תאנה לא היתה ערוָה בעולם ואִלו לא היה סרסור המאפיל בטליתו על כל מעשׂיהם לא היו פקידי לאפקאווע פריצים כל כך במקח שוחד לעיני השמש, ובני ברית מצאו לבן-ציון צד זכות באמרם אִלו לא היתה ערוָה בעולם לא היה עלה-תאנה, ואם השׂר שואל והשופט בּשלוּם אשר לחמו נתּן ומימיו נאמנים, אשר שׂכרו אתו ופעולתו לפניו, למה לא יעשׂה כמעשׂיהם איש יהודי אשר כל ארחותיו גדרוּ ולא יעבור, אשר כל ימיו מכאובים וכעס ענינו וחייו וחיי אנשי ביתו תלואים לו מנגד?! ועל פי רוב היו הנחלקים מסכּימים כי הפּרצה קוראת לגנב והגנב מבקש את הפּרצה וקשה להחליט איזה מהם יכשר הזה או זה, והיו באים לידי פשרה כי – שניהם כאחד טובים.

מכל הפקודים ועבדי המלך אשר היתה המשׂרה על שכמם בלאפקאווע היה רק אחד, אשר לא היה לבן-ציון דריסת הרגל בביתו, והוא החוקר ודורש-משפט טרפון פשע-רב. וזה לא מאשר היה פשע-רב נקי כפּיִם ונוער כפיו מתמוך בשוחד; נהפוך הוא, כמעט לא היה בלאפקאווע ובסביבותיה דרך יום כה ודרך יום כה איש כפשע-רב הבקי בצורת מטבע ויודע משקל הכסף בכף המאזנים. אפס כי לא היה לו לפשע-רב צורך בבן-ציון עלה-תאנה כי היה לו עלה-תאנה בביתו, זו אשתו אמתלאי בת כרנבו. אמתלאי היתה בת אחד מזאטוּטי בני פולין, המה האצילים הקטנים אשר נחלת שׂדה וכרם אין להם וסדר היחשׂ לבדו הוא חלקם ונחלתם. הפחוֹת הקטנים האלה הם על פי רוב דלים גאים, חפצים לחיות כבני טובים, עשיק לגבם ועשיק לכריסם, וידם איננה משׂגת. כרנבו אבי אמתלאי היה מיושבי עיר פיטשוּטש במקום אשר הצדיק ר' גָדוּנוּ שכן כבוד בהיכלו. ובהיכלו כוּלו אומר כבוד! מאכל שוּלחנו ומעמד משרתיו ומלבוּשיו ומַשקיו וכל צרכי ביתו כבית אחד הנסיכים. סגוּלות מלכים והמדינות מלאו מזוָיו, כל תענוגות בני האדם סבּוּהו ורחצו הליכיו בחמאה, בניו ובנותיו היו אמוּנים עלי תולע; גם כל בני עירו היו נהנים מזיו שכינתו וקרניִם מידו להם; וגם בני הנכר היו נלְוִים עליו לשרתו לאכול מפּריוֹ ולשׂבּוע מטוּבו. ואמתלאי נערה חַכמת לב וחרוּצת ידים יודעת לתפּור שׂלמות וכתנות ולרקום בבוּץ ובצמר, ותהי באה בבית הצדיק לעזור לאשתו הצדקת לתפּור ולארוג ולרקום לשתילי זיתיו המרובים, ומתבוּנת כּפּיה מצאה פרי תנוּבה ושׂכר טוב לעזור לאביה בכל צרכיו. בבית הצדיק ראתה אמתלאי את הגבּאים והשמשים העומדים לשרת את פני רבם והתבּוננה אל מעשׂיהם בעמדם על משמרתם לאסוף כסף הפדיון מאת כל הבא לראות פניו, ואמתלאי נערה יפת מראה ויראֶה פשע-רב, והוא נער את חניכי בית-המשפט, ותדבּק נפשו בה ויקחה לו לאשה; ובעלותו אחרי כן למעלת דורש-משפט בלאַפקאָווע ורבּו מבקשי פניו תמיד זכרה אמתלאי את מעשׂה הגבאים בבית הצדיק בפיטשוטש ותאמר: יהי אישי הצדיק ואני הגבאי! והיה כל אשר לו דבר אל דורש-המשפט על כל דבר פשע או עלילות דברים אשר שׂמוּ לו וסר בראשונה אל אשתו והביא את פדיוֹנו, איש כאַמת בצעו וכמדת עווֹנו, מרובע הקב דביוֹנים עד מאה השקלים כסף ומעלה, ונקה מפשע רב. ואיש אשר לו גבאי כזה בביתו ההוא ילך לבקש לו עלה-תאנה מן החוץ ולהיות לוֹ שׂיג ושׂיח עם אחד מבני ציון היקרים?!

ומדי דבּרי בפשע-רב זכור אזכור את תוכן לבּו ומעלת רוחו אני ידעתיה. לפי שהיה פשע-רב בעיני אמתלאי אשתו במקום “הצדיק” על כן גם נחה עליו רוח “הצדיקים” וידע כי אין השכינה שוֹרה מתוך עצבוּת ואין הקולות עולים מתוך שופר יבש, על כן מדי יום ביומו בטרם יצא לפָעלו ולעבודתו עדי ערב היה מדיח את גרונו ומטיב לבו ביין. בעלי לשון הרע הוציאו את דבּתם רעה כי סובא הוא ואוהב למשוך ביין את בשׂרו; אבל השופטים העומדים על גביו והנשפטים העומדים לפניו לא ראו עוְלתה בו וכי תמים פעלוֹ גם בהיותו שותה שכּור; ואף כי היין בוגד באנשים אחרים, מטמטם לבּם ומבלבּל מוחם, אבל לפשע-רב נתן היוצר בית קבּוּל גדול והיה היין יורד בו כבזויות מזבּח ולא נודע כי בא אל קרבּו; לבו יצוּק כמו אבן ומצחת נחושת מצחו, ומעולם לא נתן בו היין אשר שתה טעם לפגם ולא נגע לרעה בפעולתו ובמלאכת הממשלה אשר הוא עושׂה. ונהפוך הוא, כי כשם שמעידים על שיללער המשורר האשכנזי כי מיטב שיריו כתב כטוב לבו ביין כן עשׂה פשע-רב מיטב חקירותיו ומיטב דרישותיו בטעם היין. וככלוֹת עבודת-יומו בצאת מלפניו כל העם אשר היה נִצב עליו מן בוקר עד ערב, אשר לביתוֹ לביתו ואשר לשבי לשבי, ואחרי אשר כּלכּל דבר משפטם לאיש איש כאשר הוֹרתהוּ אמתלאי, היה פשע-רב יוצא בערב לאחוזת מרֵעים או לבית כנופיא והיה יושב בסוד משׂחקים עד עמוּד השחר. ככה יעשׂה פשע-רב כל הימים.

שלש אלה, אהבת הבצע היין והשׂחוק, הנה המדות המשובּחות שהיה פשע-רב דורש המשפט בלאפקאווע מצוּין בהם! ואמתלאי ביָדעה כי לב אישה כרוך אחר תאווֹתיו אלה וכי אין לאל ידה להסירו מאחריהן היתה שומרת כל ארחותיו בשבע עינים ועל מעשׂיו ועל פועל ידיו תתחקה לבלי תאוּנה אליהם רעה על ידי דרכיו ועלילותיו. את יינו היתה נותנת לו במִדה ובמשׂוּרה יום ביומו; ככלותו את מעשׂיו בלשכּת הסופרים היתה מגהת את כתביו אם הכל שריר וקיים כמשפט ואם סדרים בהם ולא צלמוֶת; ובצאתו בערב לצחוק בצחוק הקרטי היתה בודקת את כיסו ומונה את ממונו אשר הוא לוקח אתו, לבלי יקחנו בסך עצום פן לא תשׂחק לו השעה ואבד הסך ההוא בענין רע – ולפי שהיה פשע-רב על פי רוב יוצא בערב בגפּו ואמתלאי נשארת לבדה בביתה עזובה ועצובת רוח שבה הפּרצה לקרוא לגנב, ובמשך הימים נמצאו מכירים ומיוּדעים אשר החלו לבוא לביתה לשעשע אותה בחברתם ולנחמנה מעצבונה בשעות שהיתה יושבת צרוּרה כאלמנה חיה.

ופשע-רב שמע את שמע בן-ציון ובן-ציון ידע את פשע-רב ושניהם ידעו בנפשם כי צוררים הם איש לאחיו, כי בעיני פשע-רב רע על כי יד היהודי בּכּל משלה וידו עם השׂרים והסגנים בכל מעֲלם אשר ימעלו, ובן-ציון לא אבה סלוח לפשע-רב על כי הוא לבדו יצא מתחת אפוטרופסות שלו. ואולם רק בלבּם היו עוֹינים ונוטרים איש את אחיו אבל בשׂפתם לא חטאו ובפני עדים וקהל רב לא נתנו תִּפלה איש לאחיו, אף כי שניהם עשׂו זאת מטעמים שונים: בן-ציון מיראתו את פשע-רב ופשע-רב מבזוֹתו את בן-ציון ומחשבוֹ להעדר הכבוד לעצמו לדבּר באיש יהודי מטוב ועד רע. ואולם בעדת מתי סודם הקרובים אליהם התמלטו לפעמים מפיהם מלים, הד מחשבותיהם והרהורי לבם. בהשמע לפשע-רב כי אחד מן הפקידים עשׂה דבר בליעל היה אומר לאשתו או לסופרו: “יד ישׂראל באמצע!” ובן-ציון בבואו לפני ממון-טוב בעת רצון ובשעה פנויה היה מתענג לספּר באזניו בלעגי שׂפה ובזעם לשון כמה ביצים לקחה אמתלאי שוחד מאת אשה פלונית מכפר פלוני, כמה קבּין יין שתה פשע-רב היום, ואיזה סך הפסיד אתמול בשׂחוק הנקרא “על ימין ועל שׂמאל”.

ואולם לא ארכוּ הימים למיום בוא פשע-רב ואמתלאי לשבת בלאפקאווע וירא בן-ציון את פני ממון-טוב והנה אינם אליו עוד כתמול שלשום. וירא והנה בעת אשר ינסה לדבּר באזניו כפעם בפעם על אודות אמתלאי ופשע-רב יהי ממון-טוב כאיש אשר לא שומע, לא יעננו אחת מני אלף ויתאמץ להשׂיאהו לדבר אחר. ויבן בן-ציון כי היתה את ממון-טוב רוח אחרת וכי נלכּד גם הוא במצודות האשה בעלת הכשפים וידע להזהר עוד. ואף כי הוסיף בן-ציון לצאת ולבוא לרגלי עסקיו ושתדלנותו בבית ממון-טוב ובכל ביתו גדול כאז כן עתה, בכל זאת עברה הרִנה בלאפקאווע כי נבאוֹש נבאש בן-ציון בממון-טוב וביתר הפקידים ולבּם אינו אליו כתמול שלשום. גם אל בן-ציון גוּנב הדבר ותקח אזנו שמץ מֶנְהוּ; אבל הוא השיא את נפשו לאמר שלום יהיה לו, כי ידע כי אין עוֶל בכפיו נגד מגִניו וחוסיו מלפנים. וירגיע את לבו באמרו: אני בן-ציון עלה-תאנה לא שגיתי ונותני כופר לא כלו; אכן רוח שאינה מצויה היא באנשים ההם ורוח אחרת תעבור ותטהרם וישובו להצהיל פנים אלי כבראשונה. ואולי באמת קמה ונהיתה מחשבת בן-ציון לולא קרה מקרה לא טוב, אשר הביא עליו פתאום שוֹאה לא ידע.

קרבו ימי צאת השנה ואנשים יהודים סוחרים מן הערים הקטנות אשר סביבות לאפקאווע שלחו אליו איש תוכן כספו לקחת להם מבית גנזכּי המלך תעודות המתחדשות בכל שנה ושנה, כי כן הסכּינו לעשׂות תמיד. ויהי היום ובן-ציון בא לבית גנזכּי המלך לשלם בעד התעודות, ויהי בספוֹר שׂר הרכוּש את הכסף, אשר הביא בן-ציון בשטרות המלך, והנה בין השטרות שטר חמשים אחד מזויף. ויעצרהו שׂר הרכוש בבית הגנזכּים וישלח להודיע לשׂר העיר לאמר: “נמצא שטר מזויף בן חמשים שקלים ביד בן-ציון הסרסוּר, מהרה רדה אלי אל תעמוד וקרא אתך את דורש המשפט למען יחפּשׂו בביתו וברשותו אולי ימצאו עוד שטרות כאלה, אולי סוחר בשטרות מזויפים הוא”. ויבוא ממון-טוב שׂר העיר ופשע-רב דורש המשפט אתו. וישאל פשע-רב את בן-ציון: אי מזה בא לך השטר הזה? ויאמר: לא ידעתי. – “אם לא תחפוץ להגיד מידי מי בא לך השטר כי עתה חשוד אתה בעיני כי אתה זייפת אותו”, אמר פשע-רב. “כל שער עמי יודע, ענה בן-ציון נמרצה, כי אינני מזייף מטבּעות”. “ובמה אתה עוסק? ומה מלאכתך?” הוסיף לשאול פשע-רב. פה נסתתמו טענות בן-ציון כי לא ידע להשיב לפשע-רב נכוֹחה על שאלתו, כי הַהַגד יגיד לו לכל הנצבים עליו לאמר: סרסור אנכי וכזה וכזה אני עושׂה? כּי אז הלא יגדל עווֹנו. וַיט בן-ציון מפניו בתשובתו וידבּר אליו רכּות: “אדוני לא ידעני, כי גר אתה בתוכנו וזה שבתך אתנו מעט; אבל שאל נא את פי אזרחי עירנו ויאמרו לך כי איש ישר והולך תמים אנכי ובמזייפי שטרות לא הייתי, ואם קרה לי מקרה בלתי טהור זה, מקרה הוא ולא בי האשם. מאנשים שונים הגיע לי כסף בימים האחרונים ולא אוכל לדעת ממי בא אלי השטר הזה”.

מכל אזרחי העיר אשר נצבו עליו בבית הגנזכים לא היה איש פוצה פה ודובר דבר לטובתו, ובאמור בן-ציון על נפשו “איש ישר והולך תמים אנכי” נראה כצחוק קל יחלוף על פניהם, ואף כי רבים היו בתוכם אשר לא פעם ופעמַים עשׂה אתם בן-ציון וכסוּ חמסם בלבוש אחד אתו, בכל זאת היה הסרסור הבּזוי בעיניהם כרשע והם כצדיקים גמורים, כי כבר ידענו כי לדעת האנשים האלה לא הגנב גנב כי אם הפּרצה הוא הגנב. על כן פקד פשע-רב על סופרו הבא אתו לכתוב בספר והעד עדים את כל אשר נעשׂה ואת השטר הנחשב כמזויף חבּרו אל גביית העדוּת, כמזכיר עווֹן לבן-ציון להתּפשׂ, ואת בן-ציון צוָה דורש המשפט, ושׂר העיר בעל כרחו ענה אמן, וישׂימוהו במשמר עד אשר יחָקר הדבר.

ככה נפל בן-ציון בפרסוֹת פשע-רב וכאן מצא פשע-רב מקום לגבות את חובו מן הסרסור היהודי שׂנוּא נפשו!

מבית הגנזכים הלך פשע-רב ואחוזת שוטרים חלוצים ועדים מאזרחי העיר אתו לבית בן-ציון וימששו את כל כליו ואת כל מחבוֹאיו ומטמוני מסתריו, ואף כי שטרות מזויפים לא מצאו יותר, אבל מצאו כלי בית ובגדים לרוב גם כלי כסף וכלי זהב ותכשיטי נשים, ובלשכת חשאין באחד הארגזים מצאו כמה אלפים שקלים במזומנים. כי עשׂה לו בן-ציון חיל בימי חייו ויקבוץ על יד אף כי לא הראה עשרו החוצה, כי ידע כי אין הברכה מצוּיה אלא בדבר הסמוּי מן העין. ויהי הדבר הזה לחטאת לבן-ציון בעיני חוקר הדין, כי אמר: “בן-ציון רועה רוח ורודף קדים כל היום ולא יכול להגיד ברור מה מלאכתו ובמה הוא עוסק ועשרוֹ אפוא אי מזה בא? אין זה כי אם שלח בעולתה ידיו ומדברים אסורים עשׂה לו את כל הכבוד הזה”. מקוּרי עכביש אלה ארגו חטאת בן-ציון ויעבּתוה כעבי עבוֹת העגלה!

בן-ציון ישב בבית הסוהר מקום אשר אסירי המלך אסורים ופשע-רב עִנה דינו וימשכהו לאורך ימים. ודברים שלח בכתב אל כל בתי הפקודות ואל כל אזרחי העיר וסביבותיה לגבות עדות מפיהם על דבר היהודי בן-ציון ומעשׂיו. תשובות הנשארים היו שונות אשה מרעותה. זה אומר כי לא ידע עם בן-ציון מאומה, וזה כי בן-ציון היה איש שוקט ובוטח ולא עמד בדבר רע, וזה העיד עליו כי היה סרסור של עבֵרה. דעת לנבון נקל כי נזהר פשע-רב לתלות בראש בן-ציון אשם מעילוֹת ואשם גזלת הצבּוּר, אשר אז היה מכשול עווֹנו נוכח פניו, אפס כי אז היו נתבּעים לדין גם כל השׂרים והפקידים אשר עשׂה עמהם בן-ציון וממון-טוב בראשם ורבּוּ חללי רשעים. וגם לא זה הענין אשר נתּן לפשע-רב לענות בו ולדרוש אותו כי אם מעשׂה השטר המזויף, ובזה לא היו ראיוֹת מספיקות לענות לבן-ציון בפניו ולהאשימו. ובכל זאת לא הוציא פשע-רב את אסירו כי אם שקד והשתדל לקושש קש לקש לאַלם אלוּמה. ספר דינו של בן-ציון היה הולך ועב מיום אל יום, דף על דף נוסף ויהי לכרך גדול. בפתח שערוֹ היה מונח השטר המזויף וגביית העדות אשר כתבו בבית הגנזכים, ואחריו גביית העדות בבית בן-ציון ורשימת כל החפצים והמטלטלין אשר מצאו שם, ואחריהן שאלות ותשובות חקירות ודרישות שונות אין מספר. פעמים רבות הובא האסיר בסך אנשי צבא מבית-הסוהר לבית דורש המשפט, והוא עובר שחוח וחפוּי ראש ברחובות העיר והאספסוף מורה עליו באצבע וקורא אחריו מלא, ובבית דורש המשפט הוא נצב מן בוקר עד ערב וכשבא כן ישוב ללכת רעב ועיף ומאומה לא ישׂא בעמלו. מן החוץ לא התעורר איש להצילו ולהמליץ טוב בעדו. אשתו ובני ביתו עשׂו מה שיכלו ולא הועילו להוָתו מאומה, כי לא היה להם סומך ועוזר בכל האנשים אשר פנו אליהם. בני הנכר אשר היו מקרבין לו בשעת הנאתם עמדו עתה מרחוק בשעת דחקוֹ, כדין, ובני עמו אשר כל ימיו בזו לו בלבּם ונפשם בחלה במעשׂיו אולי היו חשים לעזרתו עתה משום מצוַת פדיון שבוּיים, בידעם כי בדבר הזה נקי הוא, אבל יראו פן יאמרו הגויים כל בני ציון כבן-ציון זה ועל כל העדה יהיה בזיון וקצף. ובכן היה בן-ציון צפוּי לצאת חייב בדין ולהענש קשה לולא קרה מקרה חדש אשר הצילהו. המקרה אסר אותו והמקרה התיר!

כשנה תמימה ישב בן-ציון בבית האסורים וימי החגים לנוצרים מועד צאת השנה שבוּ הגיעו. ראש האצילים עשׂה נשף חשק בביתו ויקרא לכל פקידי העיר, ויבוא גם פשע-רב ואשתו בתוך הבאים. ובית האציל בן שתי קומות, בקומה התחתונה הוכנו החדרים למחולות ובקומה העליונה למשׂחקים. פשע-רב אחרי אשר שתה כוסו רוָיה לכבוד החג ישב לצחק ואמתלאי מפזזת ומכרכּרת בכל עוֹז בבית התחתון. והיא יפה עד להלל בערב ההוא, לוקחת לבבות ביפיה ומצודדת נפשות בכשפיה, ובני מחול סבּוּה כדבורים, כולם קודחי אש ומאזרי זיקות, אבל כולם דוֹעכו כאש קוצים, כי לא נתנתם אמתלאי לנגוע בה ולא יצאה במחול עמם ותבכּר את ממון-טוב שׂר העיר על פני כולם. ואולם בה במדה ששִׂחקה השעה לאמתלאי במחולות בחדר התחתון, כך לא שִׂחקה השעה לאישה בחדר המשׂחקים בחדר העליון. אל אחד השולחנות ישבו סוד משׂחקים בצחוק “על ימין ועל שׂמאל”, וזה דבר הצחוק: אחד מן המשׂחקים יושב אל השולחן בראש מסִבּיו והוא הנקרא “שוּלחני” ויתר המשׂחקים מקיפים אותו. השולחני לוקח אגודת קלפי-גורלות בידו, דמתקריין “קרטין”, מערבּבם היטב ומטילם על ימין ועל שׂמאל. הגורל העולה לימין שלו והעולה לשׂמאל לאחרים. בראש השולחן אשר שׂחק עליו חתן דנן פשע-רב ישב כשולחני אציל אחד אורח מעיר רחוקה. איש מן המשׂחקים לא ידעוֹ פנים בפנים אבל רב היה להם לראות כי איש עשיר הוא, כי צבר לפניו על השולחן אדרכמוני זהב כעפר ושטרות המלכות כטיט חוצות, ובשבתו לשׂחוק הודיע מראש לא בסתר לכל הנצבים עליו כי משׂחק הוא רק כנגד “מזומנים”, ובהקפה איננו נותן לאיש אפילו שוה פרוטה. ופשע-רב משׂחק במזל-רע, כאשר אמרנו. בעוד שכל המשׂחקים העומדים מסביבו יש שגורלם עולה לימין ויש לשׂמאל, יש נותנים ויש לוקחים, כל הגורלות שפשע-רב מטיל עולים תמיד בימין. יש אשר יתן לו השולחני גורל אחד פשוט בעל שקל אחד, אבל כיוָן שיקבענו פשע-רב משולש או מחומש יעלה הגורל בימין ושִלם תשלומי כפל או תשלומי שלשה. בידו הביא פשע-רב עשׂרים וחמשה שקלים, כי יותר לא נתנה לו אמתלאי לקחת אתו, באמרה: די יהיה לך להפסיד סך כזה ואפילו ביום חג. ופשע-רב אף על פי שבגשתו אל שולחן המשׂחקים כבר היה שתוי לרוָיה, בכל זאת אחר כל גורל וגורל שלא זכה בו חם לבו בקרבּו ויצא אל השולחן הערוך, העומד בפרוזדור ועליו כל מיני אוכלין ומשקין להשׂבּיע נפש שוקקה, ושתה כוס תנחומים. השעה השלישית אחרי חצות הלילה הגיעה ולפשע-רב כלתה פרוטה מן הכיס והוא מתחזק על עמדו אף כי עברוֹ היין, ובאותו הרגע העמיד גורל משולש ולא זכה בו, ויאמר להעמיד גורל מחומש להשיב את האבדה, ויעצרהו השולחני בלשון רכּה ויאמר: הואילה אדוני והרצה מעות בעד הגורל המשולש בטרם תטיל הגורל המחומש.

– האם אינך מאמין לי? קרא פשע-רב ברוגז קולו וילטוש עיניו לו.

– תנאי קודם למעשׂה התניתי שאינני נושׂא ונותן רק במזומנים ולא בהקפה, על כן אל נא יחַר בעיניך אם אעמוד על דעתי…

– לו יהי כדבריך! ענה פשע-רב בחפּזון, כי עתה אלך ותיכף אשוב.

זכר פשע-רב כי מפתחות ארגז הכסף בידי אשתו ואם יבקש לא תתנם לו, על כן מהר אל ביתו כמהר צפור אל פח ויוציא מתוך ספר דינו של בן-ציון את השטר המזויף הרצוף אליו וישב אל שולחן המשׂחקים ושטר חמשים שקלים בידו ויוסף לשׂחק. אבל השׂחוק המהולל הוסיף ללכת עמו בחמת קרי ולתת לו עורף ולא פנים, ובשעה אחת קם פשע-רב מן השולחן שנית בידים ריקניות ושטר החמשים פשט ויעוף.

אף כי עברוֹ היין בכל זאת הבין פשע-רב כי עשׂה מעשׂה אשר בנפשו הוא ולתקון המעוּות גמר ללכת אל אשתו ולקחת מידה את מפתחות הארגז ויהי מה. אבל בבואו לחדר המחוללות לא מצא את אשתו וישאל לה ותאמרנה לו הנשים השכנות בלזוּת שׂפתים: “נסעה מזה עם ממון-טוב שׂר העיר במרכבתו!” פשע-רב כחוֹם לבו לא הרגיש את לעג השאננוֹת ולמה ירמזוּן מליהן ולא ראה את הצחוק הקל העובר על שׂפתותיהן, ובלבּו אמר כי בלי ספק בקשתהו אשתו באותם הרגעים שהלך לביתו ולא מצאתהו וילך ממון-טוב לשַלחנה הדרך לבלי תצא יחידית בלילה. ובהיות לבו חרד על שטר החמשים גמר לבו לנסות עוד פעם את מזלו ולעבוט להשולחני את מורה השעות אשר לו; ואולם בשובו אל העליה מצא כי השולחני קם ממקומו והשׂחוק כלה.

במר רוחו נגש פשע-רב אל שולחן המערכת וישתּ שלש כוסות גדולות בבת אחת וילך אט אל ביתו וימהר לעלות על ערשׂ יצועו, כי אמר תנחמנו ערשׂו, ובהחפזו לא שת לבו גם לזה כי אשתו עוד לא שבה.

גם פשע-רב גם אשתו אֵחרו לקום ביום השני ממשכּבם ויישנו שנה מתוקה עד חצות היום. פשע-רב הקיץ מיינו ויזכּור את אשר עשׂה בלילה העבר ויתנחם ויאמר: אך חלום חלמתי ואיני יודע מה הוא, וימהר אל שולחנו, ואהה! לא חלום רע חלם כי אם דברים כהוָיתן הוא רואה. ולא קמה בו עוד רוח וישאג מנהמת לבו: השטר איננו ואני אנה אני בא?!

שמעה אשתו את דבריו ותחרד אליו כצפור השחוטה ברוב סימנים, כי רגע אחד ידעה את כל אשר נעשׂה.

– מה אתה דובר? נתנה עליו בקולה; השטר! איזה שטר? הגד אם ידעת בינה.

פשע-רב נתן בה את עיניו התרוטות ובקול חרדה הודה על פשעו ויספּר לה את כל אשר עשׂה.

– בן נעוַת המרדוּת! צרחה בקול מר כשופר. בּוֹשה אמך! חפרה יולדתך! הכרע הכרעתנו! אוי מה היה לנו! אוי לי, אמא, כי ילדתּני!

ובדברים האלה זנקה אליו כלביאה שכּוּלה ותניף ידה עליו להכותו.

פשע-רב נטה מפניה ויעמוד מעבר השולחן מזה וימצא את לבו לאמר לה: לא בי לבדי האשם; גם אַתּ לא נִקית מעווֹן… בקשתיך בחדר המחולות ולא מצאתיך…

זכרה אמתלאי כי גם היא לא חלום חלמה בלילה ההוא ויִרף רוחה ותאמר: מה ימריצוני דברי תוכחות על עווֹן והם לא יגהו ממנו מזוֹר. מהרה אפוא זאת עשׂה, לבש בגדיך וקום בקש את האיש אשר עשׂית עמו הלילה; החזק בו בטרם יצא את העיר ונגאל את השטר מידו.

פני פשע-רב צהלו רגע אחד כשמעו את עצת אשתו הטובה, וימהר וירחץ פניו וילבש בגדיו וישת כוס יין חָמר מלא מסך ויצא.

אבל הה! האיש אשר הוא מבקש לא היה עוד בעיר, כי הלך לדרכו ואיש לא ידע אנה הוא בא.

פשע-רב שב ואדמה על ראשו ויספּר לאשתו את אשר נעשׂה. ותקם אמתלאי ללבוש את בגדיה לצאת, וישאלה אישה: אן אַתּ הולכת?

– לממון-טוב אלך, אספר לו את המוצאות אותנו ואשאל בעצתו.

– חכי כמעט רגע ונוָעץ, הכשר הדבר לגלוֹת סודנו לאיש זר ומה גם לשׂר-העיר?

– שוטה שבעולם! ענתה לו קשות. התטמון מחט בשׂק? אם לא תגלה אתה את סודך יגלוהו אחרים; שמים יגלו עווֹנך והארץ לא תכסה על אִוַלתך. והאיש ממון-טוב חכם ובעל נסיון הוא ולבו טוב אלי, בו בטח לבי כי לא יעזבני בצר לי ומחשבתו בעצה תכּוֹן.

אמתלאי יצאה ופשע-רב במרי נפשו נתן בכוס עינו.

עוד ביום ההוא החל עוף השמים להוליך את הקול כי בּלילה העבר קרה אסון בבית דורש-המשפט ובגללו היתה מריבה בינו ובין אשתו, אבל עוד לא נודע מה היה הדבר. יש אומרים שבהיותו הוא ואשתו אל המשתה בבית האציל באו לו גנבים ויגנבו דיָם, ואחרים הקרובים יותר לאורחא דמהימנותא, מהם אמרו כי פשע-רב שתה ממים המרים ויפסיד הון רב בצחוק ומהם אמרו כי אשתו תשתה המים המאָררים. ובטרם הוברר הדבר לאנשי העיר והנה שבר על שבר נקרא והוָה על הוָה באה בבית פשע-רב: בלילה השני פרצה לפתע פתאום אש בביתו, ולולא אץ לבוא ממון-טוב שׂר העיר בראש המכבּים להשקיע האש כי אז לא נשאר מבית פשע-רב גם צרור; וגם עתה אבדו מלשכת הסופרים אשר לו, או נשׂרפו באש, כתבי-דינים אחדים ובתוכם גם – כתב-דינו של בן-ציון הסרסור.

בהגיע הדבר לראש השופטים אשר בעיר שלח דורש-משפט אחר לחקור ולדרוש את הדבר, ודורש-המשפט הזה גבה עדותו מפי ממון-טוב שׂר העיר ויודיע לשולחו כי אמת הדבר וכי אש אלהים נפלה מן השמים ותאכל את כתבי הדינים בבית דורש-המשפט בלאפקאווע. ועל ידי זה נקה פשע-רב מפשע רב וכעבור שבועים ימים באה הפקודה לשלח גם את בן-ציון חפשי, אחרי אשר נשׂרף דינו וגם השטר המזויף עלה באש השמימה.

זה הוא הנס אשר נעשׂה לבן-ציון ויוציאהו לחרוּת קודם שנגמר דינו, ועל כן נשאר הדבר בספק אם באמת עסק בן-ציון בשטרות מזויפים או לא; בני ברית מזכּין ושאינם בני ברית מחַיבין אותו. אלה ואלה ידעו לבסוף את המעשׂה אשר עשׂה פשע-רב ובסוד מרעים יחדיו היו מתלחשים ומסַפּרים איש אל רעהו גופא דעובדא היכי הוָה; ופעם אחת נזדמנו שלשה לפונדק אחד והיו שנים מהם מדיינים זה בזה איזה מהם יכשר – בן-ציון או פשע-רב? עד שבא השלישי והכריע ביניהם, כי – שניהם כאחד טובים.",ההשכלה,
יהודה ליב גורדון,תודה הבאה לאחר זמן,"החורף בשנת תר""ח היה כבד בארץ.

גם עתה בימינו אלה אשר מעגל הברזל יחבּק בזרועותיו עולם והיו מוּטות כנפיו גם מלוֹא רוחב ארצנו, והולכי ארחות ינשׂאו בעשן רכבּוֹ ספוּנים במרכבות סגורות, וקו ינטה וקצה השמים עד קצהם והיה בדבּר המדברים רגע בכל הארץ יצא קולם ובקצוי תבל מליהם, – גם עתה עוד לא נצלנו בארצנו מצנים פחים ומכל תלאה בדרך, ועת חורף מצפון בא בה והגה ברוחו הקשה אוצרות שלג וגנזי קרח וקפאו הנוסעים בלב המרכבות אשר תרפינה גלגליהן וממקומן לא תמוּשינה, מכונת הקיטור תעמוד תחתיה ורעמה והתגעשה ולא תוכל מלט משׁא, וקו המדבר קולו כקול קורא במדבר יקרא לעזרה ואין, – אף כי בימים ההמה ובעת ההיא אשר כוח הקיטור לא נהיה ומעגל הברזל לא נהיה וקו המדבר טרם יהיה בארץ, מה רע ומה מר היה אז גורל הולכי על דרך, עוברי בעמק הבכא! כל מי שיצא לשוּק ראה את עצמו כאִלו עלה לגרדום; בכוָנה יתירה היו בעת ההיא הולכי דרכים מתפללים תפלת הדרך, ובכוָנה יתירה היו אומרים ג' פעמים בכל יום ""אשרי יושבי ביתך ""!

בעצם החורף הקשה ההוא, בראשית ימי שבט, ראינו המון אנשים באים בשערי העיר פאניוויז אשר בקאָוונאָ המדינה ומגמת פניהם אל בית פקידות העיר אשר נקרא בימים ההם בשם בית משפט לעם הארץ ( ??????? ???? ). והאנשים לובשים בגדי אנשי חיִל בלים ומטולאים ונעלות בלות ומטולאות ברגליהם ותרמילם על שכמם. שמה במסדרון בית המשפט עומדים המה צפופים מן הבוקר עד הצהרים יום יום, עוטרים אל בעלי הפקידות המבקרים את כתביהם והכותבים את שמוֹתם על ספר אתם. האנשים ההמה הצובאים פתח בית הפקידות כל רואיהם יכירוּם כי אנשי חיִל המה השבים לצבא העבודה אחרי שלוחיהם. הימים ימי מלחמה, כי נמצא קשר בעמי ממלכת אוסטריא. ההגרים קמו וימרדו באדונם במלך אוסטריא ותהי ידם בעורף אדוניהם. ראה ניקולוס קיסר רוסיה ויאמר לצאת לעזרתו כי איש בריתו הוא. ויצו על צבאיו להחלץ למלחמה, והנה אנשי הצבא שבים איש ממקומו אחרי שבתם הביתה אם רב ואם מעט, והנם באים לבית-הפקידות להכתב במספר שמות איש על דגלו באותו לצבאותם. כל זאת ראתה עיננו ותבן לה, אבל זאת נפלָאת בעינינו ובעיני כל הרואים, כי בתוך המון האנשים הצובאים פתח בית הפקידות נראה איש עברי שׂב וזקן כבן שבעים, חלש ורפה-כוח. כפוף ורועד בכל עצמותיו, לובש סחבות ומלחים, מקלו ותרמילו בידו ועמו אשתו זקנה לימים כמוהו וגם היא פרוּפה ורעוּלה בסחבות ומראֶה מורה מאד. גם המה יבואו בתוך הבאים נצבים יום יום במסדרון בית-הפקידות. מה משפט האיש הזה ומעשׂהו? הגם הוא אחרי בלותו נקרא לבוא לצבא המלחמה? הגם אשתו באנשי החיל ועל ההגרים היא יוצאת?

נכספה נפשי לדעת מה משפט העברי הזקן ומעשׂהו במסדרון בית-הפקידות, ואשאל את פי אחד ממיודעי אשר היו לו מהלכים בבית-הפקידות וידיו רב לו לעיין במכתבים, וזה אשר ספּר לי ואספּרה גם אני:

שלשים שנה לפני זה, בקיץ תקע“ח, שב הקיסר אלכסנדר הראשון מחוץ לארץ אל ארצו ואל ממלכתו. הקונגריס בוויען – אשר עשׂה סדרים באירופה, תחת השמות והמהפכות אשר שׂם בה נפּוליון במלחמותיו – כלה את מלאכתו, ומלכי הברית בעלי הקונגריס שבוּ איש למקומו ואלכסנדר הלך בראשונה לונדונה, לראות את געאָרג מלך בריטניא ומשם שב אל עיר מלכותו אל ס”ט פיטרבורג ומשם אמר ללכת בקיץ תקע“ח לווארשא, בירת המדינה החדשה אשר נספחה על ממלכת רוסיה, לשׂוּם כתר מלכות פולין בראשו ולהראות פנים את מלך אוסטריא ואת מלך פּרוסיא אשר באו שמה לפקד צבא מלחמה. דרך המלך מפיטרבורג לנפות המערב נסב וירד בימים ההמה דרך ריגא, ווילנא. בלכתו על דרכו זה מריגא בא אלכסנדר ואחוזת שׂריו אתּו לבירז עיר מצער היושבת על גבול קוּרלאנד וליטהויען. העיר ההיא וכל סביבותיה היו בימים האלה קנין האצילים הפולנים בני טישקעוויץ; ואולם מאות שנים לפני זה היתה העיר ההיא אחוזת הנסיך יאַגעללאָ, המושל אז בליטהויען. עוד עד היום נראו בבירז חרבות היכל עתיק יומין, הוא היכל יאגעללא, וסביב להיכל שׂרידי דיק וסוללות ותעלה חפוּרה אשר נכזבו מימיה, כי בירז בישיבתה היתה עיר מבצר לנסיכי ליטהויען, אשר בה התבצרו נגד צבאות האשכנזים המשׂתערים עליהם מעבר קורלאנד ובראנדיבורג, היא פרוסיא. והנה במרוצת המלחמה אשר נלחמה רוסיא בנפוליון וצבאיו, אשר פשטו על הארץ בשנת תקע”ב, נוכחו שׂרי צבאות רוסיא בעלי תכסיסי המלחמה לדעת כי צורך גדול לבנות מבצר באחד המקומות אשר על גבול נפות המערב, להגן על הדרך העולה אל עיר הממלכה, כי ערוַת הארץ שמה. כי בימים ההם המבצרים דינאבורג ובּבּרוֹיסק טרם יהיו בארץ ולולא הנהיג נפּוליון את מחנהו למאָסקוי וישׂם אל פיטרבורג פניו ויט בכוח על ריגא העיר הבצורה האחת על דרכו, כי אז לקחה כנטות ידו ויבוא אל עיר הממלכה כמבוא עיר מבוקעה; על כן אמרו מתי סוד הקיסר המפקדים צבא מלחמה לקדם פני הרעה לימים יבואו ולבצר את הדרך העולה מגבול ים אל עיר הבירה, ויהי את לבם לחדש גם את מבצר בירז ולהשיבו לאיתנו הראשון, והקיסר מדי עברו דרך שמה ללכת לווארשא אמר לסוּר לבירז לראות בעיניו את הארץ.

אחרי אשר עשה הקיסר חפצו בבירז השכּים בבוקר הוא ושׂריו ההולכים אתו לעשׂות דרכם הלאה. הדרך הכבוּשה מבירז לווילנא תלָפת דרך ערי המבצר פאָסוואָל ופומפיאַן עד פוניוויז ועד ווילקומיר, אבל יש דרך אחרת קצרה הימנה, אף כי בלתי כבושה וסלולה כמוה והיא בקו ישר דרך וואָבאלניק והיער המשׂתּרע עד מקום הרצים (פאסטטאציאן) סצענסטליווקה אשר מעֵבר לשערי פוניוויז על הדרך העולה ווילקומירה. והקיסר אלכּסנדר אץ לבוא ביום ההוא להנכס טוביאני אשר על הדרך העולה ווילקומירה, היא אחוזת האפרתים מאָריקאָני בימים ההמה, כי כן מנהג הקיסר פעם בפעם בעלותו בדרך זו – ללון בטוביאני. ויוָעץ אלכסנדר וישלח את אחוזת שׂריו ומשרתיו והכבוּדה אשר אתם ויעברו על פניו בדרך הכבושה הארוכה לבוא ווילקומירה; והוא והשליש אשר הוא נשען על ידו ישבו במרכבה מרקדה וקלה רתומה לארבעה סוסים ואיוואַן רכּבו הנאמן נוהג בסוסים ולשׂמאלו ישב אחד ממשרתי הקיסר רואי פניו. ארבעתם יצאו מבירז אחרי סעדם את לבם פת שחרית וילכו בדרך הקצרה אשר אמרנו ויאמרו לבוא לטוביאני לעת האוכל בעוד היום גדול. והקיסר לא שלח מפקידי המקום לפנות דרך לפניו, כי אמר: אַל יוָדע לאיש כי בא אנכי. ויסעו.

כחצות היום עברו את העיר וואָבָלניק וישׂימו פניהם אל יער הבציר המשׂתּרע בין וואבאלניק ובין סביבות פוניוויז דרך שתי פרסאות. במקום ההוא הארץ ארץ כּבוּל ובלילה שלפני זה ירד מטר גשם מן השמים ויהפוך את כל הדרך ההוא לעריבה של בצק. רגלי הסוסים הטבעו בבוֹץ עד למעלה מקרסוליהם ובכל זאת ימשכו האבירים בכוחם וברעש וברגש יגמאו ארץ, כי רוח איוואַן תניחם וזרועו מושלה בם. ובכן באו בשעה השניה אחר חצות כעשׂרה מילין מעבר לוואבאלניק ויבואו ביער אשר על הדרך ופתאום נשמע קול שברים. הסוסים עמדו על מקומם כמסמרות נטוּעים והמרכבה התהפכה על צדה, כי נשברה אחת מידות האופנים. ותטבּע המרכבה בטיט.

רגע אחד נתן הקיסר בשׂחוק קולו וישׂחק על משבּתם; כי מקרה כזה חדש הוא לאלכסנדר. באירופא התהלך לארכה ולרחבה, בימי צר ומלחמה, ולא קרהו כזאת, ויקרהו זאת בארצו ובממלכתו בשלום ובשלוָה. ואולם כאשר קפץ המשרת מעל מושבו ויתבונן בינה אל שבר העגלה ויודיע כי נשבר קוטר המרכבה ובלי עזר חרש-ברזל לא יוכלו למוש ממקומם, אז החל הקיסר ושלישו לחשוב מחשבה כעת מה לעשׂות ומאין יבוא עזרם. ויעמדו על רגליהם במרכבה וישקיפו על פני הככר והנה המקום מקום שמם, שמים זועפים על ראשיהם וים טיט היון מסביבם; ויראו והנה מבעד סבכי היער על הדרך מהם והלאה נשקף כבית מלון אורחים בודד במועדו הרחק ממושבות בני אדם, ומן הבית יצא איש כבן ארבעים, לבוש מעיל שחרחר ירקרק וארוך עד קרסוליו, מצנפת עגולה על ראשוֹ כגגית כפויה, פאותיו ארוכות וזקנו מגודל. כל רואיו יכירוהו אי מזה עם הוא.

האיש הזה היה צבי מוואבאלניק, מחזיק בית-המלון אשר ביער. ובראותו בעד החלון את אשר קרה בחוץ על אם הדרך למרכבת הנוסעים יצא נצב על פתח בית-מלונו לראות מה יֵעשׂה בם. ויראוהו הנוסעים וינופף הקיסר ידו וירמוז לו ויגש אליהם ויאמר אליו בלשון פולנית:

– יהודי החביב, הלא תראה כי קרנו אסון, כי נשברה מרכבתנו בארץ-כבול זאת, ועתה אולי ידעת ויש בקרבת המקום חרש-ברזל אשר יוכל לתקן את הקוטר השבור.

ויבט היהודי ויתבונן על מקום השבר ויאמר: אדוני, חרש חכם אין בכל המקום; כשנים שלשה מילין מזה יש כפר קטן ובכפר חרש-ברזל; אבל הוא לא יוכל לתקן את שבר מרכבתכם; ועוד הֲלוֹ תעָגנו עד אשר יבוא, ובטרם נקראהו ונשובה אליכם ורד היום, וגם הוא יעשׂה מלאכתו כיום תמים.

– הבה אפוא עצה ודבר הלום, מה נעשׂה כיום ונחָלץ מן המצר?

– אין טוב לכם, אדוני, בלתי אם שׂוֹם תשׂימו מוטת עץ תחת מוטת הברזל השבורה לארכה ונחזקנה בחבלים אל המוטה אשר על גבה ואז תוכלו לשׂרך דרככם לאטכם עד בואכם אל בית הרצים, ושם תמצאו חרש-ברזל חכם אשר יתקן את שבר מרכבתכם על נקלה.

– אבל מי יחַזק את מוטת העץ תחת מוטת הברזל השבורה, ולנו אין כל?…

– בדבר הזה אוּכל אנכי, אדוני, להיות לכם מביתי לעזור, אני ומשרתי חוטב עצי. חכו נא כמעט רגע, אלכה נא עד כה ואקרא לנער ואשובה אליכם.

כמעט רגע שב היהודי ונערו חוטב עציו אחריו וקרדומו בידו ומוטת עץ על שכמו; ואיוואן הרכב ומשרת הקיסר עזרו וירימו את האופן הטבוע בבוץ וישׂימו תחת השבוּר מוטת עץ לארכו ויחזקוהו בחבלים חזק ואמיץ מאד, וכעבור חצי שעה נתּרו הסוסים ממקומם וישׂאו את המרכבה וילאו. לנער משרת בית-המלון נתן הקיסר שקלי כסף אחדים על טרחו ועל עמלו ואת שם היהודי בעל-הבית צוָה הקיסר לשלישו ויכתוב בספר זכרון לפניו ויאמר כי ישלח לו משׂכּורתו מביתו. והיהודי לא ידע ולא עלה על לבו מי הוא האיש אשר עשׂה עמו היום וידמה כי אחד משׂרי פולין הפרתמים הוא ההולכים במקום הזה הלוך ושוב איש אל ביתו ואל אחוזתו. ושׂמח וטוב לב על אשר אִנה המקרה לידו להיות לעזר לאחד השׂרים, אשר הבטיח לגמול לו חסד לעת מצוא, הרים היהודי את מצנפתו ויברכם וילכו מאתו בשלום.

עברו שלשים שנה כימי דור אחד. במשך הזמן ההוא לא עמדה מרכבת השמש וגלגליה לא רפו במרוצתם. הימים וקורותיהם עברו מאליפות ומרובבות על ראשי בני חלוֹף. הנחלים הלכו אל הים ובתים ומשפחות רבות נאספו אל אבותם. נאסף אל אבותיו גם השׂר הנוסע אשר נשברה מרכבתו אל פתח בית-המלון ביער וואבאלניק; בא קצו בעיר רחוקה מביתו ומעיר מושבו וכבר קם אחר תחתיו וישפוך ממשלתו על הארץ. צבי מוואבאלניק עודו בין החיים, אבל פקודת כל הארץ נפקדה גם עליו; כבר זקן ויבוא בימים, זקנו השחור נהפך ללבן ועיניו כּהוּ מראות; עמו זקנה ובלתה גם אשתו עקרת ביתו אשר היתה עזר כנגדו בכל הדרך הגדול והנורא אשר עבר בו. ובזקנם וירוששו וימעטו וישוֹחו מעוצר רעה, כי קורות כקורות בית הבד עברו על צבי וידכאו לעפר נפשו בתוך שאר אחיו בעלי משלח ידו. בשנת תקצ""ה נתּנה הדת לגרש את היהודים מן הכפרים ולאסור עליהם למכור מיני משקה בבתי-המלונות אשר על הדרכים. לרגלי הפקודה הזאת הכרת מפי צבי אוכל לעת זקנתו ויטוש את בית-מלונו אשר ישב בו עשׂרות שנים על יד אחד מבני הנכר ויקבע לו מקום לשבתו בבית קטן וצר בקרבת בית-המלון ההוא; שמה מכר מיני מזון לעובר ושב וימצא לו מזה לחם צר לנפשו ולנפש אשתו. וברבות הימים אזל כוחו גם לפקח על משלח ידיו זה וימשוך ידיו ממנו, ויצמצם את מקום דירתו הוא ואשתו במקצוע החדר אחורי התנור; לא נשאר להם מכל מעמדם שהיה להם בימי קדם בלתי אם עז חולבת וממנה פריָם נמצא, כי מחיר חלב עזם היה המקור האחד לפרנסתם. וכן שכב צבי רוב יומו למַעצבה אחורי התנור; זכרונות ימיו הראשונים כחלומות חזיוני לילה עברו משׂכיות לבבו, ובתוך זכרונותיו אלה יש אשר רוח על פניו יחלוף ותמונת השׂר אשר עבר עליו לנגד עיניו ודממה וקול ישמע את הבטחתו אשר הבטיח לו. נעימים היו לו לצבי הרובץ בין הכּירים זכרונותיו אלה כמראה הקשת אשר יהיה בתוך הענן, אבל מנוגה הקשת לא יהיה דשא בארץ ושלל צבעיו לא ביד יוקחו. וברוב שׂרעפיו בקרבו ישעשעו את נפש צבי מזמורי תהלים או פרק משניות אשר יהגה בם יומם ולילה ויחכה מיום ליום לביאת השמש מבית-דין של מעלה להוליכו בדרך כל הארץ. ולא עלה על לבו ולא שער בנפשו כי עוד בוא יבוא לקרוא לו – שמש מבית-דין של מטה.

ביום סגריר אחד בראשית שנת תר""ח נפתחה דלת הבית אשר במקצועו גר צבי ואשתו, ושומר הכפר בא ויקרא: צבי! קום ורדה מתנורך כי קרוּא אתה אל שׂר בית-הפקידות בפוניוויז.

ואזני צבי כבדו מזוקן, לא הכּיר את קול הקורא ויתחזק על ראש משכבו וישאל: מי אתה קראת לי? הנני!

– אנכי סטיפאן שׂר העשׂרות! ענה השוטר. הטרם תכּירני, צבי! קום ושׂא רגליך ולך לך לפוניוויז אל שׂר בית-הפקידות, כי דבר לו אליך.

שמע צבי ויבּהל ולא קמה בו רוח! שׂר בית-הפקידות יקראהו אל עיר המחוז! מעולם לא היה לו דבר עם שׂר בית-הפקידות, כי היה ירא את בעלי הפקידות ובורח מפניהם כמפני האש, אף כי עתה אשר דבר אין לו עם איש זה כמה ולא יביט אדם עוד עם יושבי חלד. לא עשק ולא רצץ, לא צעק ולא צעקו עליו חמס לפני שׂר בית-הפקידות ולמה זה יקראהו? אין זה כי אם טעות הוא בידי השוטר, ובין צבי לצבי נתחלף לו.

– אדוני השוטר, חנן צבי בקולו, אל תטריחני לעת זקנה, ככלות כוחי אל נא תנידני בדרך רחוקה כזו.

ולסטיפאן שׂר העשׂרות לב רך כדונג וחומל דלים, ובהריק צבי אל כפו את האגורות האחדות אשר נשארו לו בכיסו סר מעליו ויניחהו לנפשו ויענה לשׂר בית-הפקידות כי לא מצא את צבי בביתו; ויוֹשע את צבי ביום ההוא.

עברו כשני ירחים ימים ויוסף שׂר בית-הפקידות לצווֹת את שׂר העשׂרות לשלוח את צבי מוואבאלניק אליו. ויבוא שׂר העשׂרות שנית ביתה צבי ויגד לו את מצוַת שׂר בית-הפקידות. שמע צבי ויוסף לרגוז תחתיו.

– ולמה אנכי מובא אל שׂר הפלך? – שאל צבי בחרדת לבו.

– לא ידעתי גם אני, אמר שׂר העשׂרות, כי לא פורש הדבר במכתב אשר קבלתי ושם נאמר כי דבר מלכות לו אליך והוא דבר סתר.

כשמוע צבי כי “דבר מלכות” אליו ויחרד חרדה גדולה עד מאד, ויאמר צבי בלבו: אך העלל העלילו עלי עווֹנות חרב וחייבתי את ראשי למלך, ועל כן אנכי מוּבא לפני נציב הפלך להתנפל עלי ולעשוֹת אותי כלה בחטאתי.

ויוסף צבי לחלות את פני השוטר ויבך ויתחנן אליו לבלי ירגיזהו ממנוחתו ולבלי יענה שארית כוחו בדרך רחוקה בימי סגריר אלה; ויוציא צבי את כרו מתחת לראשו ויעביטהו ביד בעל בית-מלונו לכפר את פני השוטר בכסף הפדיון. והשוטר טוב הלב נפתה גם הפעם לבכי צבי וישׂים את דמעתו בנאדו ויענה לשׂר בית-הפקידות כי צבי חולה ולא יוכל לענות כוחו בדרך בימי הגשמים.

ואולם שׂר בית-הפקידות לא שקט ולא נח וַיוסף לכתוב אל השוטר וידבר אתו קשות ויגער בו ויאמר: ראה כתבתי אליך שלישים, ועתה אם לא תשלח את צבי מוואבאלניק אלי כבוא הספר הזה לידך גרש אגרשך ופקודתך יקח אחר.

ראה השוטר כי רעה נגד פניו ויבוא ויעמוד לפני צבי ויאמר, כי עתה חזקה עליו מצוַת פקידו ולא יוכל למוּש צוָארו ממנה, על כן אנוּס צבי לרדת מתּנוּרוֹ ולעלות לראות את פני הנציב, ואם לא – ישלחהו בחזקה.

ראה צבי כי אין מפלט ויט שכמו לסבול את אשר נטל עליו וירד הוא ואשתו וימכרו את עזם במחיר אשר נתנו להם למצוא כסף להוצאות דרכם וילבש את סחבותיו, ויקל מקל בידו וילקוטו שׂם על שכמו וישׂם שם את לחם צידם אשר הצטידו לדרכם וביום אחד מימי שבט, בזמן שהגוף נהנה מן הגוף, בזמן שהחורף ישליך קרחו כפתּים ולפני קרתו מי יעמוד עזב צבי ככפיר את רבצו ויצא הוא ואשתו ללכת רגלי עירה פוניוויז, ויבואו עיר פוניוויז בימי אספת אנשי הצבא המוּפטרים לביתם המוּשבים עתה איש על דגלו ועל מחנהו.

ובכן ראינו את צבי ואשתו עומדים במסדרון בית הפקידות, לבוש בגדי מלחים וארכובותיו דא לדא נקשן מקור ופחד, כי טרם ידע על מה הוא מובא בית-הפקידות, כי מרוב עבודה וטרדתם באנשי הצבא לא יכלו בעלי הפקידות לעיין בדברו ויענוּהו תמיד לך ושוב ומחר נשמיעך פשר דבר.

יום ילד יום ולכל מחר יש מחרתו; ככה הלך צבי המוּדח ועלוב הנפש חמשה ימים רצופים וישקוד על דלתי בית-הפקידות; ביום החמישי מצא ראש הסופרים לו ידים לעיין בדבר צבי ויוציא מכתב מגנזי לשכת הסופרים ויקרא מעליו באזני צבי לכל הנצבים עליו כדברים האלה לאמר:

“ביום… בחודש… בשנת תקע”ח בלכת הוד מלכות הקיסר אלכסנדר הראשון למסעו דרך היער אשר על יד העיר וואבאלניק נשברה מרכבתו בדרך ויעזור לו היהודי צבי מוואבאלניק מחזיק בית-המלון בדרך ההוא; ובכן הואיל הדר מלכותו לשלוח דברו זה להכיר תודה להיהודי צבי מוואבאלניק על פעולתו ועל עבודתו"".

שמע צבי ולא הבין ויהיה הדבר בעיניו כספר החתום, כי בימים האחרונים גם לא זכר עוד את דבר השׂר אשר עבר על ביתו וישכחהו, וכבר אבד עליו כלח ולא עמד טעמו בו להוקיר את ערך התודה המוּבאה לו בשם מלכּו; וגם מה יעשׂה כיום בהכרת תודה זאת? והוא מבית-מלונו גורש זה רבות בשנים ונוּטל מבית חייו, כר משכּבו נתוּן בעבוֹט, עזו מכורה לצמיתות, רוחו חוּבּלה ימיו נזעכו ומה יעשׂה כיום בהכרת תודה ודבר שׂפתים, אף כי באה לו בשם מלך אדיר כעשׂרים ושלש שנה אחרי מותו?

ככלות ראש הסופרים לקרוא פקד על צבי לחתום את שמו על הספר לפניו ויחתום צבי את שמו בכתב עברית ובידים רועדות; ובאמור שׂר בית הפקידות אליו כי יוכל לשוב לביתו, דלו עיניו למרום ויאמר: ברוך שפטרני והוציאני מן הבית הזה בשלום בלי פגע, ויצא צבי ואשתו לחזור על הפתחים ולגווֹע ברעב ובחוסר כל, וישׂמח בהיות לו נפשו לשלל.

הדבר אשר ספּרנו בזה איננו פרי כחש ויליד הדמיון, כי אם מעשׂה שהיה ושקרה במציאות. לא ידענו מדוע בושש דבר המלך לבוא, ומדוע אחרו פעמיו שלשים שנה תמימות? כפי הנראה לא היה זה בימים ההמה מן הדברים המפליאים; כי השומעים את הדבר הזה אז לא התפלאו על התמהמה הדבר לבוא, כי אם דרשו וחקרו לדעת הסבּה אשר הניעה את נציב הפלך למהר הדבר ולהאיץ בשׂר העשׂרות לכלותו; ובזה נתחלקו אז הדעות לשתים. יש אשר אמרו כי לרגלי המלחמה אשר משמשה ובאה אמרו כי בוא יבוא אחד הפקידים הגבוהים לראות את הארץ ולבקר את מעשׂי פקידי המלך, ועל כן מהרו לגמור את הדברים העתיקים ולהוציא ישן נושן. ויש אשר אמרו, כי יען אשר התעתד בית-הפקידות להשתנות מעיקרו לפשוט צורה וללבוש צורה אחרת באה הפקודה לגמור את כל הענינים אשר עוד לא נגמרו עד כה ולגנזם בגנזי הכתבים; ובהחל בעלי הפקידות לבער את הענינים הרבים אשר השׂתרגו עלו שמה מצאו גם את הפקודה על דבר צבי מוואבאלניק וימלאוה ככתוב. ויהי איך שיהיה ותודת אלכסנדר הראשון נקראה באזני צבי מוואבאלניק כדין וכמשפט, אף כי שלשים שנה אחרי עשׂות את פעולתו ועשׂרים ושלש שנה אחרי מות המכיר טובה.

מן העת ההיא עברו עוד שלשים שנה ימי דור אחד. דור הלך לעולמו ודור אחר בא על מקומו. צבי מוואבאלניק איננו עוד בין החיים, גם בית-מלונות אשר גם שם אולי כבר נכחד מן הארץ; עתה לא יעברו עוד הולכי ארחות דרך היער אשר על יד וואבאלניק ולא תתמהמהנה פקודות המלך בלכתן שלשים שנה תמימות; גם סדרים חדשים וטובים נעשׂו בארץ ובית-הפקידות שנה את פניו ואת שמו ותחת היותו נקרא אז בית משפט לעם הארץ ( ??????? ???? ) הנהו נקרא עתה בית-פקידות השוטרים ?????????? ??????????. אבל עוד חיים בקרבנו היום אנשים אשר עין בעין ראו את צבי מוואבאלניק בבואו לפני שׂר בית-הפקידות ובצאתו, ועוד מונח עד היום הכתב הנוגע לדבר הזה בגנזי הכתבים (ארכיון) אשר לבית-הפקידות ההוא והחפץ להתחקות על שרשי המקרה הזה משם יחפשׂ ולקחוֹ.",ההשכלה,
יהודה ליב גורדון,אני ישן וליבי ער,"תרדמה נפלה עלי ואישן שנת עועים. לא ידעתי מי ומה נסך עלי רוח התרדמה, כי בפתאום היה הדבר: השבץ אחזני ואפול על פני וארדם. הרגשתי כי אפפוני חבלי מות אבל נר אלהים טרם יכבה בי; הרגשתי כי מקור דמַי עמד, רוחי כלה, דופקי לא ידפוק, ידי ורגלי לנחושתים הוגשו, גרוני מחר ולשוני מודבק מַלקוֹחַי, אבל עוד חוּשי בי וחדרי לבי יצפנו דעת: אני ישנתי ולבי ער.

זכרתי כי בעת נרדמתי היה החורף על הארץ ורוחות אעות יצאו מאוצרותיהן לדכּא תחת רגלן כל סדרי בראשית; זכרתי כי קול פחדים היה באזני וסביב בעתוני בלהות וליוצא ולבא לא היה שלום מפני פחד פתאום ומשוֹאת אשעים כי תבוא; זכרתי כי נכספה וגם כלתה נפשי אז להחָבא כמעט רגע במשכּן מבטח ובמנוחה שאננה עד יעבור זעם. האומנם אשר בקשתי בא לי ומפני הרעה נאספתי? האומנם מת אנכי ולא אחיה ובצל שדי אתלונן? אבל הלא שומע ויודע ומרגיש אנכי את כל הנעשׂה מסביבי! ואולם מי יודע אם לא כן הוא דרך המות; אם לא גם במותו ישמע וירגיש האדם וידע את כל אשר נעשה?! נורא הרעיון ומי יכילנו! אבל מי לידנו יתקע אם לא כן הוא? הן עוד החיים בחיים לא מת מהם גם אחד, ומיד ירד שאוֹל ויעל להגיד לאדם את אשר היה בו אחרי מותו?!

לבי ער ושומע את גרי ביתי ומיוּדעי נאספים מסביבי משתאים ומבקשים לדעת אֵיכה היה הדבר, יד מי היתה בי ומי רצחני נפש. שמעתי אותם מסַפּרים עי כלב שוטה נשכני ומשתדלים לתפוס את המזיק ולהאכילני מחצר-כבד שלו; שמעתים מטפּלים בנבלה זו ימים רבים ונפשי תשתוקק להרגיעם ולאמר לבם כי חי חי עודני, אבל נאלמתי לא אפתח פי – ואני ישן.

לבי ער ושומע בבוא בני החברה הקדושה, השׂמחים כי ימצאו רעיהם קבר, להתעסק בי, ובלי ספק כבר עשׂו אתי כמשפט, לולא עמד שוטר העיר בפניהם ולא נתנם לגעת בי, באמרו כי עוד לא מלאו שלשת הימים מעת יציאת נשמתי. שמעתי גם בבוא הרופא וימשש את כל אברי ויאמר כי עדיין ספק הוא בידו אם מת אנכי ואולי ישן אני ואיקץ, ולא שׂם לבו אל דברי הגבּאי אשר הראה לו סימן מובהק על מיתתי, כי לא תנוע נוצתי. כל אלה שמעתי ואתאַוה להתערב בדבריהם ולשׂוּם קץ למַחלוקתם, אבל הדבּר אין בי – ואני ישן.

ובכן היה לבי ערף שומע ויודע את כל המעשׂים אשר יעשׂו ונפשי תערוג להלוך עם כל החיים המהלכים תחת השמש, להשמיע קולי אל הרי ישׂראל, להשתתף עמהם בכל פעליהם, להתערב בשׂמחתם ולבכות בבכותם, אבל הנני מוטל כאבן שאין לה הופכים – ואני ישן.

לבי ער ושומע גול שריקות הסער המתגורר, כי עוד לא נחו הרוחות הרעות אשר התרגשו לבוא לעולם; עוד זדים ועושׂי רשעה יוסיפו על חטאתם פשע, ישׂימו שמות בארץ ויניעו עמודי התוך אשר ישוּבו של עולם נשען עליהם; עוד דבר באופל יהלוך, קטב ישוּד צהרים וחמס בארץ וכושל על כושל. ימי מספר אחרי נרדמתי שמעתי מרחוק קול רעש גדול אדיר וחזק יוצא ממחילת עפר, קול שובר מטילי ברזל ומחולל מרכבות מלאות נוסעים, כי איש קשה ורע מַעללים חפר לנפשות נקיים וישׂם מלכּוּגתו עלי נתיב. ועוד לא יסף הקול ההוא ואשמע קול אחר קרוב אלי נורא ואיום מן הראשון, ואף הוא יוצא מבטן הארץ; ויתפוצצו יסודות צורים ויילילו קורות היכל וינוּעו אַמוֹת הספּים מפני הרעש, ואחריו קול אנקת חלל רב ועצמות נשברות וגויות מפרפרות ודם אדם שוקק בין עיי מפּלה. שמעתי קול פחדים זה יוצא מסוף העולם ועד סופו מרגיז הארץ ומרעיש ממלכות; ומזלעפה אשר אחזתני חפצה שׂערת בשׂרי לסַמר, אבל שׂכרותי היו כדרבונות וכמַשׂמרות נטועים ממקומן לא תמושינה; חפצתי לפתוח פי ברצח ולקרוא קול גדול: חמס ושוד! אבל שׂפתי היו סגורות וגרוני סתום – ואני ישן.

לבי ער ואני שמעתי דבּת רבים מעוללים עלילות ברשע על עם ה' ועל בית ישׂראל כי חברים המה לאנשי משחית. ידעתי כי הדבּה הרעה הזאת דמות לה כמדות חמת נחש הנושך עקבי איש וארסו הולך ומתפשט בכל האברים, ויבוא רקב בעצמי ותחתי רגזתי ובכל אוַת נפש חפצתי לנתּק חבלי שנה מעיני ולהרעים בקול גדול על המלשינים מפיחי ארץ בשקריהם לאמר: ""שקר שקר שקר אתם דוברים על גוי צדיק שומר אמונים ותפל אתם טחים על בית ישׂראל כולו! בני פריצי עמנו פריצי חיות המה האומרים לאלהיהם לא הוא ואת אביהם לא לא ידעו ואת אחיהם לא הכירו וישׂראל עם עני ודל גוי שוקט ובוטח מעולם, גוי נוטה שכמו לסבול כל יד עמל ותלאה ומצפּה לישועה עם ענני שמיא; לא בצואר עתק ידבּר ולא בנשק יבעיר אש, ארחות פריץ לא ישמור ועם שונים לא יתערב, כי אם יחיל דוּמם עד בוא מעליה שעת רחמים ועת רצון. “העריצים ההמה לא לנו הם כי אם לצרינו!”. חפצתי להרים קולי ולקרוא אבל כוח לא היה בי, לשוני לחכּי דבקה – ואני ישן.

לבי ער ושומע קול שועת בת עמי מארץ מרחקים: שׂר וגדול נפל בישׂראל; כּרֶמְיֵה נסח מכּרם יה ותרץ גוּלת הגוֹלה. ואפרים עודנו עשוּק ורצוּץ משפט ובטרם יגָאל גאולה שלמה פשט ועיף הכרוּב הסוכך עליו ונַעלה מלאך מליצו.

שמעתי קול נכאים זה יוצא מקרב רבּוא רבבות לבות נשברים ונפשות נענות, ואתאַוה גם אני להשמיע קול בכיי ולהרעיף רסיסי דמעות רותחות על גדיש חדש זה; אבל דמעותי קפאו בגוּלות עיני, קפאו ולא נתּכו, ואנחתי נשארה כסַכּין בלוֹעי – ואני ישן.

לבי ער ושומע קול מלחמה בשער בסופרים; נחלי דיוֹ נגרים וקסתות תרטשנה ומגלות עפות וספרים נכתבים ולהג הרבה יגיעת בשׂר. בני אשכנז בן יפת יצאו חוצץ על בני עֵבר בן שם ויקראו עליהם מלחמה – מלחמת הרג ואבדן. ובשלמה הסער? ישׂראל עושׂה חַיִל באשר יפנה ובכל דרכיו משׂכּיל; בכל חכמה ומדע, בכל מלאכה וחרושת ובכל משלח ידים ידו רמה, ויקנאו בו בפלשתים ערלי הלב ויקדשו עליו מלחמה. “אוי לנו כי נדמינו!” יחננו קולם בני יפת, וקנאתם בוערה בם כנחל זפת – “בני שם” עשׂו להם יד ושם, לכל לראש יתנשׂאו עד אפס מקום וארחנו גדרו ולא נעבור; “הבה נתחכּמה להם ונעמוד בפרץ, פן ירבו והכחידונו מן הארץ”. שחקתי בלבי ואמרתי: הרפּו נא, בני יפץ או בני חם, באשר אתם שם! דבר זה לא חדש הוא, כבר היה לעולמים. הן קולכם הוא הקול אשר שמענו זה מאות בשנים, קול אספסוף משחר לטרף, המתנפל על בתים מלאים לָבוֹז יגיע זרים, קול נוסעי-הצלב ההולכים בשם אלהיהם להפיל חלל ולשלול שלל, קול כמרים (קטולים) מַתעים את העם בנכליהם ומסיתים אותם ביהודים לאמור: חרוב והחרם לכריח ניחוח לה'! ולמה, גבורים בוֹסים, מקנאתם אתם בושים, ולמה תתחמקו ותשׂימו סתר פנים להונות בני אדם? לא תאמרו עוד על היהודים אנחנו קמים, כאשר אמרו אבותיכם בשכּבר הימים, כי חראתם פן יאמרו לכם ערלי לב אתם ואדונים קשים, ותרדפו נקיים על אמונתם וכן לא יעשׂה, ותבדו לכם רדיפות מוסַבּות שם – “נגד בני שם”*, כאִלו תרדפו את אנשי עֶברתכם לא על מעשׂיהם ומחשבותיהם, כי על הדם הנוזל בעורקיהם, לא על דתם ואמונתם, כי אם על תואר פניהם וצורתם. אבל אתם מאין, בני יפת, ופעלכם מאפס, כי סוף סוף הלא לשלול של ולבוֹז בז מגמתכם, ובמה נפליתם מאבותיכם הפראים, אשר ישבו על ראש דרכים במצודות סלעים, ויגזלו את כל אשר יעבור עליהם בדרך? ולמה לכם לחַלל שם החכמה ולתפושׂ בכף עט שקר סופרים, ואתם על חרבּכם תחיו ובאגרוף אשע תשענו. כוֹתּו אפור עטיכם חרבות וקסתותיכם לקשתות, עזבו ערים ושענו ביערים בנקיקי הסלעים ועל ראשי הכּפים! – כל זאת אמרתי אני אל לבי, אבל דברי לא יצרו מדלתי פי החוצה, כי שׂפתי היו סגורות ומסוּגרות – ואני ישן.

כזאת וכזאת הציקתני רוח בטני כל הימים אשר הייתי ישן שנת לא-רצון; לבי ער ויודע כל הנעשׂה ואשמרה לפי מחסום כי נטל עליו. לא אליכם מכאוב כמכאובי, כל קוראי דברי, כל אשר נגעה אהבת עמו ומולדתו בלבבו!

אני שכבתי ואישנה חמשה חדשים, והנה – הסתיו עבר, החורף חלף הלך לו. היום אנחנו יוצרים לחודש האביב. האדמה פשטה את תכריכה והנהר השליך מעליו קרחו כפתים; ויראו אפיקי מים וָיגלו עשׂבות הרים. רוח אחרת נשבה על הארץ, רוח צח שפיים, רוח חן ותחנונים. גם רוחי שב אל קרבי, חַמותי ראיתי אור; נמוג דמי ויזל, וימַסו אסורי מעל ידי; חם לבי בקרבי ובהגיגי דבּרתי בלשוני; פתחתי שמוּרות עיני והנה יודעי ומכּירי עוטרים עלי, חברים מקשיבים לקולי. חי חי אנכי עמכם היום; היום יפּתח פי ואדבּר ולא אַאלם עוד; אף כי עוד כמשׂא כבד יכבד עלי המשׂא אשר חזיתי וקרן החזות הקשה עוד תגח ותפצע את לבי. אבל ברוך ה' שהחייני והקימני! ומי יודע אם לא רק בחלום חזיון לבי חזיתי כל אלה ובעלילות לא נעשׂה מזה דבר? הכי הקיצותי היום ביום הראשון לחודש אפריל “ראש השנה לשקרנים”, לאמר כי חזון שקר חזיתי ומשׂאות שוא בעתוּני? מי יתן והיה כדבר הזה! מי יתן והיה חלומי כולו דברים בטלים ומבוטלים! מי יתן והיה… אהה, תפלת שוא! כי מי אל בשמים ובארץ אשר יעשׂה מה שהיה כלא היה?!",ההשכלה,
יהודה ליב גורדון,בעבור נעלים,"המונים המונים לבית הכנסת, כי חזן יתפלל בבית הכנסת! ימים רבים לבלטרימנץ ללא חזן אמת יפה קול ומיטיב נגן. אחד היה ר' גרונם אשר הרנין לב שומעיו בנגוּנו וירעיש ה ע ו ל ם בשאגתו. סוּלם היה מוּצב בגרונו וקולות אלוהים עולים ויורדים בו, מקול ענוֹת גבורה חזק מאד עד קול ענוֹת חלוּשה ודממה דקה מן הדקה. והיה כאשר ירים ר' גרונם את בוהן ידו הימנית ויתקעה בפיקה שבגרונו וירעם בקול גאונו והאופנים ברעש גדול מתנשׂאים והתרוּעות והשברים יוצאים צנוּפים ודחוּפים, אז שומעיו יאמרו לו: “קול רעם בגלגל”! וכי ישפּיל שאגתו עם אָרבות ידיו והיה קולו כקול יונה מנהמת, צפצפה שׂמוֹ, ושמע השומע ואמר: “עוף השמים יוליך את הקול” !

כל ישׂראל יש להם חלק בחזנות ולכל אחד ואחד אם רב ואם מעט נטיה טבעית וכשרון לזמרה ונגינה. כהרבה תכונות אחרות שבני ישׂראל מצוינין בהן נקבעה גם התכונה הזאת בנפשם בימי צר ומצוק, לרגלי הקורות אשר העיקו עליהם בקורות בית הבד. צא ולמד, מפני מה בני ישׂראל מברכין מאה ברכות בכל יום ומתפללין יותר משאר בני אדם? מפני שכיון שראו יד האומות הולכת ומתגברת וידם הולכת ומתמוטטת וראו ההיכל חרב ולאומה אין תקומה מפני הצר הצורר, הסיחו דעתם מהיכל האבנים ההרוּס ויעזבו את אבניו ואת עפרו וינצלו את קדושתו, וישׂאוּה בלבם בכל המקומות אשר באו שם ובכל הגויים אשר נפוצו בהם. ובכן בנה כל אחד ואחד מישׂראל במה בעצמו ומקדש מעט בבתי נפשו, שמה לא יבואו זרים ולא יעדו עליו פריצים וחללוהו, ובאשר יבוא שם הוא נושׂא את מקדשו אתו – וזו כוחו לאלהוֹ! ומפני מה בני ישׂראל אוהדים זמרה ורצים לבית-הכנסת לשמוע קול חזן ומשוררים יותר משאר בני אדם? מפני שכּשם שעשׂוּ להיכלם כך עשׂוּ לשירוֹת ההיכל ולזמירות ישׂראל. מיום שנשתתקו הלויים בדוכנם ונדמו שירוֹת ההיכל ונתּקו המיתרים על הכנורות ונתלו הכנורות על הערבים, מיום אשר “שאֵלוּנו שוֹבינו דברי שיר על אדמת נכר”, למן היום ההוא שׂמנוּ את שירותינו בלוענו ונתקען עמוק עמוק בגרוננו לבלי ישמעו מעל לגבול ישׂראל, וככה חדרו ונקבעו השיר והזמרה בנפשם ובאו לחלבם ודמם; ועל כן כל אחד ואחד מישׂראל יש לו חלק בחזנות, ואם אין כוחו בפיו לנגן מאליו אזנו עשׂויה כאפרכסת לשמוע קול חזן משורר בבית-הכנסת, והיה כנגן המנגן ותהי עליו רוח ה'.

איו לאיש ישׂראל בעולמו אלא ד' אמות של בית-הכנסת. במקום צר זה ימצא בן האשה הישׂראלית את כל צרכי החיים ותענוגות בני האדם אשר יבקשו וימצאו בני עם אחר על ארץ רבה. למיום ידע הנער קרוֹא אבי ואמי עד שמעוֹ שם “אבי זקני” מפי יוצאי חלציו בני שלשים ובני רבּעים. חצר בית-הכנסת הוא המקום הממציא לו כל צרכיו וכל חפציו. בחצר הקטורה ההיא ישׂחק הילד ב“סוסים” באחזו בכנף בגד חברו ו בציצית הכנף וינשׂא על כנפי רוח, מדלג על ערמת הזבל ומקפץ בבצאת מי-שופכין, הלוך ודלג וקצה חלוּקו סרוּח לו מאחוריו כזנב מבעד לחריץ מכנסיו הפתוחים לכל עת מצוא, בין לעת שנצרך הוא לנקביו או שנצרך להם רבּוֹ כדי להכותו שוט על ירך. בחצר ההיא יתגדל ויתחנך בן האיש הישׂראלי וילמד את כל תורתו: שם במרחץ אשר בחצר בית-הכנסת ירחץ בשׂרו ובמקוה אשר שמה יטבול; בבית מחראות הקהל ינקה את עצמו ובצנורות המים המקלחין שם ירחץ את ידיו לברך ברכת “אשר יצר”. על ערמת האשפה הצבוּרה בטבּוּר חצר בית-הכנסת יעמוד החתן תחת החוּפה ויקדש לו כדת משה וישׂראל את בת-זוגו המיועדת לו מ' יום קודם יצירתו; שם ילמד האב המטוּפל את ידיו לקרב בצאתו לטרוף בדי גוּרותיו ולהילחם על נפשו ונפשות בני ביתו, ושמה יוּבא, אם יזכה לכך, כשוך חמת המלחמה והוא יבוא שלום וינוח על משכּבו מנוחת עולמים. בית-הכנסת הוא בית האוסף וחדר העצרה ליום מועד ומקרא העדה. בית-הכנסת הוא התיאטרון אשר אליו ינהרו העם ביום מועד ושבת לשמוע מנגינות חזן נוסע עם להקת משורריו. בית-הכנסת הוא הכּלוּבּ ובית-המרזח, שמה יכינו סעודות המצוָה ביום סיום והתחלה, ביום חג כל חברה וחברה. בית-הכנסת הוא הזירה אשר בה נכנסין האַטליטין, הם טובי העיר ותקיפי הקהלה, להתגושש ולהאבק ברדפם אחרי כבודם כבוד, כבוד המקום אשר שם ישבו לפני האלהים, כבוד עליָתם לתורה מוקדם או מאוחר, כבוד קריאתם פסוק ב“אתה הראֵית” ופתיחת הארון וכדומה. – אין לו לישׂראל בעולמו אלא ד' אמות של בית-הכנסת!

אמת כי בימים האחרונים נתקלקלו הדורות ונתמעטה הדמות, עתה ילחכו הקהל מפינכי ההשׂכלה המדומה כלחוֹך השור וילמדו אל דרך הגויים אשר סביבותיהם לעשׂות כמקולקלים שבהם. עתה התיאטראות והקרקסאות מלאים כילק בני אברהם יצחק ויעקב אשר אמרו נואש לקניגיא של לויתן ולא יוסיפו לחמוד להביטו; חבוּרות חבוּרות יטיילו בגנות ופרדסים לראות בבנות הארץ המחוללות בכרמים, יסתכלו ב ק נ ק ן ובמה שיש בו וישמו קול באשה ערוָה ועגבים מפי בנות הערלים; חבוּרות חבוּרות יאחרו בנשף בבתי הכּלוּבּ המלאים משׂחקים ומשׂחקות, אשר אנשים ונשים יושבים שם בערבוביא, ומשׂחקים שקלפים ובקוביא, וימהרו משם לבתי המחול אשר הבאים שמה שׂמים כלי גבר על אשה ושׂמלת אשה על גבר ומתחפשׂים באֲפֵר ובמסוה עד דלא ידעו בין ארור המן לארורה זרש. אוי לדור שכּך עלתה בימיו! כי מן העת ההיא גלה כבוד מבתי-כנסיות ובתי-מדרשים; בחצרות בית-הכנסת יעלו עשׂבים מאין עובר ושב, ובין כתלי בית-המדרש בת קול יוצאת ומנהמת כיונה: אוי להם לבנים שגלו מעל שולחן אביהם!

ואולם בימים הראשונים ובשנים קדמוניות בטרם פשׂה הנגע בקירות בית ישׂראל לא היו ימים טובים לישׂראל בבלטרימנץ כימים הטובים אשר היה ר' גרונם עובר בהם לפני התיבה. בית-הכנסת היה מלא מפה לפה פעם בפעם וכל קהל ישׂראל עומד ופיו פתוח ורירו נוטף מרוב מתיקות והתפעלות הנפש. וגם משאר בתי-התפילות הגדולים עם הקטנים נהרו העם לשמוע איזה ניגוּן נתחדש היום בבית-הכנסת. הזריזין היו מקדימין להתפלל כותיקין וסעדו לבם, אחר יעבוֹרוּ בסך רב וימהרו להקדים לבוא אל הרנה ואל התפלה אשר ר' גרונם נושׂא בעדם, לבלתי יִדח מהם נדח ולבלי יפול מנגוּניו צרור ארצה. שם שמעו שיר וזמרה כנפשם שׂבעם וגם שׂמוּ בכליהם, כי בצאתם למדו לנגן אחרי ר' גרונם את נגוּניו איש כאשר יוכל, החנוָני בחנוּתו והעגלון על סוסו, הסנדלר על סדנו והחייט על שולחנו.

ומשמת ר' גרונם ערבה כל שׂמחה בבלטרימנץ וקדרוּ המאוֹרות. כי כמות כל אדם מבני אוּמנתו מת גם ר' גרונם בחצי ימיו לא מיתה דחופה ולא מיתה חטופה כי אם מיתת כל אדם כמותו, חציה מחמת לקוי הריאָה וחציה – מחמת רעב. וזה הדבר אשר מת ר ' גרונם בשני מיני מיתות: ראשי עדת ישׂראל בבלטרימנץ, אשר נפש ר' גרונם וסגוּלתו הנפלאה יקרו בעיניהם, יראו פן יאכל ר' גרונם לשׂבעה ויאַבּד לב מתנה אשר חננו ה' ופן ישמן ויעשׂה פימה עלי כסל ואז יֵעשה גם קולו גס ועב, על כן נתנו לו פרנסתו רק בצמצום ולא בריוַח, בצער ולא בנחת; כי שלשת השקלים אשר שקלו לו מדי שבת בשבתו מקוּפת הקהל לא הספּיקו רק להאכיל את חצי בשׂרו ובשׂר נפשות ביתו; ולא עמדו לו לר' גרונם להציל אותו ואת כל ביתו מחסר וכפן גם עשׂרה הנערים השובבים אשר היו באים לביתו לקחת לקח מפיו; ושתי האוּמנוּיות הנקיות, החזנות והמלמדות, גם יחד לא נתנו לר' גרונם לחם לשׂבעה.אמת כי חפץ פרנסי הקהל הצליח בידם; ר' גרונם לא שמן ולא עשׂה פימה עלי כסל כי אם, להפך, בשׂרו כּחש משמן ושוּפו עצמותיו; גם קולו לא נעשׂה עב וגס, כי, להפך, שח ושפל מזמן לשמן ומשנה לשנה, ובאחת השנים בכלות הימים הנוראים ממחרת יום הכפורים, אחרי אשר שׂמַח ר' גרונם אלהים ואנשים בתפלותיו ובזמירותיו, הרגיש פתאום כּאֵב חזק בגרונו ויחל – להקיא דם; ולא הועילו העלוּקות אשר הושיב לו על צוָארו רפאל האומן המקיז דם ולא חתוּלי הזבוב אשר באספּמיא אשר הדביק לו מתחת לזרועותיו על צלעותיו. ר' גרונם הלך ודל ומחתלו הלכה הלוֹך וגבוֹר מיום ליום ומחודש לחודש. הרופא אשר בא לראותו אמר כי לקה בריאה וכי מחלתו אנוּשה ואין לו תקוָה להרפא בלתי אם ילך למעינות הרפואה אשר במדינות הים. אבל גם מן החזנות גם מן המלמדות לא עשׂה ר' גרונם יתרה די הוצאת הדרך הרחוקה, וראשי העדה הסתפּקו בגמלם חסד עמו לתת לו כל ימי החורף משנה שׂכרו לבל יחסר לו לחמו הצר, אחרי אשר מחלתו קפּחה את פרנסתו האחרת ולא נתנה לו לעסוק עם תלמידיו. ולבסוף, מה יעשׂה ר' גרונם במדינת הים? המבּלי אין קברים בבלטרימנץ ילך למות במקום שאין מכירין אותו ואת פרשת גדוּלתו, ובבוא יומו גם קבוֹר לא יקבּרוהו לפי ערכו וכבודו ! ובאמת כן היה הדבר: כאשר שבק ר' גרונם חיים לכל חי, בראשית ימי האביב בשנה ההיא, קברוהו בני עדתו בכבוד גדול, בכבוד אשר לא היה נעשׂה לו במדינת הים, והרב הספידו כהלכה וספּר בשבחו והמליץ עליו את הכתוב “רוממות אֵל בגרונם”. האם אין די לך בזה, ר' גרונם נעים זמירות בלטרימנץ? האם עשׂה נעשׂה לך יקר וגדוּלה כזה לוּ עזבת עיר מושבך ותלך למוּת על אדמת נכר בתוך עם אשר לא ידעוך?

ר' גרונם מת בדמי ימיו ואשתו וילדיו נושׂאים חרפּת רעב, אבל זכרו וזכר נגינותיו חיים וקיימים בקרב בני ישׂראל בבלטרימנץ, עוד עד היום ילדים וילדות בשׂחקם ב“סוסים” ברחובות העיר דוהרים ורוקדים בנגון “כשם שאני רוקד כנגדך” אשר היה שר ר' גרונם; עוד עד היום גדליה החייט הקטע באַמצו את הכפתורים במכנסים אל עבר פניהם ינגן בקול מתוק וערב כקול ר' גרונם בשעה שהיה מעביר הקריאה וקורא פסוק “כפתורים היוצאים מכפתור”; “עוזר” המלמד בהכּותו את צעירי הצאן אחור יספּור להם את מכותיו בנגון “קול מבשׂר מבשׂר ואומר” ששמע מפי ר' גרונם בשעת חבּוט ערבה; ירחמיאל החנוָני, אשר פשט את הרגל ונעלם מעיני העדה בשמיטת כספים, בדרך בברחו מפני נושיו שמענוהו מפכּח את צערו בנגוּן “ברח דודי” אשר חדש ר' גרונם בחג הפסח האחרון. גם על המיניקות ועל השפחות שפך ר' גרונם את רוחו, ובישנן את ילדי בעלות-בתיהן תצלינה אזנינו לזמרת “שושנת יעקב” או “היום תאמצנו”; גם “הילני” הגויה, הבאה ביום שבת להסיק התנורים ולהיטיב את הנרות, גם היא יודעת פרק בשיר מזמרותיו של המנוח, וביום השבת בפתחה בשיר פיה בטלטלה את החמין ידמה לנו כי נפתחו שערי גן עדן וריח שׂדה אשר ברכו ה' נודף בכל נאוֹת יעקב ושׂפתותיו של ר' גרונם דובבות בקבר.

ואולם כשם שהריח הנודף מקדרות החמין לא ימלא את הבטן החסרה, כך לא מלאו שריקות עדרים אלה את האוזן אשר שכתה לשמוע את הנגונים יוצאים מפי ר' גרונם, בנעימותם וצביונם. ימים על שנה עברו, חגים ינקוֹפו ומקום ר' גרונם עודנו יפּקד. בימים הנוראים ובימי החג נמנה לרדת לפני התיבה בבית-הכנסת הגדול – ר' ברוך המנקר. ר' ברוך זה היה זקן אם כי לא רגיל; זקנו היה מגוּדל אבל פרקו בשיר לא היה נאה; בבדיקת הריאה היה מדקדק כחוּט השׂערה אבל בקריאת עברית לא היה מדקדק כל צרכו. ובכל זאת עברו שנים רבות ואין איש מראשי העדה שׂם על לב לבקש להם חזן אחר תחת ר' ברוך, כי היה ר' ברוך ירא אלוהים מרבּים – ושני בשני להרב. בראשית המנוֹת המנקר במקום ר' גרונם היה העם כמתאוננים, וביחוד רגזו והתגעשו החייטים ומשמשיהם; ובשבת פ' לך לך, שבת קבועה לחברת חייטים, באו בהמון רב לבית-הכנסת ועכּבו את הקריאה והעמידו קול זוָעות, כי זכרוּ את מחמדיהם בימי קדם, בעת אשר היה ר' גרונם מתפלל בשבת זאת בבית-הכנסת הגדול לכבודם ולכבוד חברתם. אבל פרנסי הדור והרב בראשם ידעו בפעם ההיא להשׂיאם לדבר אחר ולדחותם בקש; וכמעט נשתקע הדבר ונשכּח מלבם לולא בא לפתע פתאום מקרה אחד אשר לא קוָה לו איש ולא יִחל לו בן אדם, ויעורר נשכּחות ויטל בצנצנת המים – סער גדול עד לב השמים.

המקרה הגדול ההוא היה, כי ליום השבת נחמו דשנת תרר""ם – לא ידענו באיזה אלף – בא לבלטרימנץ חזן נוסע מדאַלהינוב, הוא וקהל עוזריו אתו, וישבּות שם.

החזן אשר בא לשבּות בעיר בלטרימנץ היה מפורסם בעירו ושמו הלך לפניו למרחקים. אמת כי לא כשם אשר הניח אחריו ר' גרונם בבלטרימנץ, כי לא כל הרוצה לטול שם גדול כר' גרונם יבוא ויטול, והחזן הנוסע הזה היה צעיר לימים – להבדיל בין החיים למתים – מר' גרונם ז""ל, אף שונה ממנו בזה – כי התיחשׂ על בני הנעורים, בני הדור החדש.

באמרנו כי החזן האורח התחשב על בני הדור החדש אל נא יעלה על לבב הקורא לחשוב, כי נטה החזן אחרי בני דור פרוּץ זה בלשונו, במלבושיו או במעשׂיו וישׂט, חס ושלום, מאחרי מנהגי אבותינו הקדמונים. הס מלהזכיר! לא מניה ולא דכוָתיה! היהיה כזאת בין חזני ישׂראל? אפס כי בשתים אלה נדמה החזן אל בני הדור החדש: האחת, כי לא נקרא בשם “יחזקאל”, אשר קרא לו המוהל בשעה שהכניסו לבריתו של אברהם אבינו, כי אם בשם אשר קרא לו סופר הקהל בשעה שהכניסוֹ לספר הפקודים – הוא שם משפחתו “סאלאווייציג”; והדבר השני שבּו היה חזן דנן מצוּין מחזני הדור הישן הוא – שהיה יודע לקרוא נגוּנים כתובים מעל הספר לפניו. והנה לדבר השני לא שׂמו בני ישׂראל את לבם כלל, לפי שהתקיעות המרוּקמות על היריעה לא נתּנו לקרוא לכל אדם ואין בהן משום חכמה יוָנית ; וכדי שלא יהיה מכשול ועוון גם בדבר הראשון השׂכּילו להוסיף על שם המשפחה שלו את מלת המין “דער” וקראו לו “דער סאלאווייציק”, בלו' “הזמיר הקטן” או בלי אותיות המקטינות “דער סאלאוויי” – הזמיר; ועל ידי זה הסבו את שם המזפחה, שיש בו משום חוקוֹת הגויים, לשם הכּנוּי שאין בו משום חוּקותיהם, ונהגו בו להקל.

לאחינו בני ישׂראל סגולה מיוחדת לקרוא לאשר יקראו שמות וכנויים מתאימים לטבע הנפשות או המושׂגים מתּחלת בריאתם. אולי מוֹרשה היא בידם מאביהם אדם הראשון שידע לקרוא שמות לכל נפש חיה ולכוון לדעת קונו. גם שם “הזמיר” אשר קראו בני עדתו לר' יחזקאל נאה לו והוא נאה לשמו, כי כזמיר גם הוא יפה קול מטיב נגן, וצנפות כדוּר בגרונו כאשר בגרון הזמיר; וגם הוא יחָבא כל ימי החורף במקום מושבו בסתר קנוֹ ובהגיע ימי האביב והחום יתעורר, ופרשׂ מוטות כנפיו כזמיר לשוט בארץ ולשורר.

ויהי בהשמע בבלטרימנץ בערב שבת נחמו תרר""ם כי “הזמיר” הגיע וכי ביום המחרת יתפלל בבית-הכנסת ותהום כל העיר עליו, בכל המנינים ובכל בתי-התפלות השכּימו להתפּלל עם הנץ החמה והקדימו לסלק התריסין מן התנוּרים ולאכול את החמים הטמוּנים נא, בטרם שהגיעו לגמר בשוּלם, ואחר מהרו המונים המונים לבית-הכנסת. ויהי בית-הכנסת מלא מפה לפה אנשים ונשים מכל פנות העם ויגדל הדוחק מאד. עד השעה השניה אחר חצות האריך “הזמיר” בנגינותיו אשר הקרו כמים שאין להם סוף, וההמון נמוג מרוב מתיקות, לא תמלא אוזן משמוע. אמת כי המתפללים התדירין בבית-הכנסת אשר לא סעדו לבם ישבוּ על מקומם כאִלו חרב מונחת בין ירכוֹתם והכרת פניהם הזועפים ענתה בם כי לא נחה דעתם בחזן המאריך לבשתם ולבושת קיבתם, ויהיו שיריו להם – שירים על לב רע; אבל לכל תכלָה יש קץ ובכן בא הקץ גם על נגינות “השמיר”, וכשוך חמת המתפללים אחרי שברם רעבונם בחמין שנצטננו ושנתבשלו יותר מכפי צרכם לא יכלו לעשׂות בנפשם שקר מבלי להודות גם המה כי – פלאים נגינות “הזמיר”.

כל היום ההוא היתה היער בלטרימנץ כמרקחה; מזקן ועד נער, אנשים ונשים ישׂיחו בחזן ובנגינותיו, וביחוד שׂשׂו ועלזוּ בכל לב כעלות המנחה בבית-תפלתם של החייטים אשר אָצל גדליה הקטע מרוחו עליהם, ורבים מהם נסו להוציא את הקולות ואת השברים כאשר הוציאם “הזמיר” ולא יכלו.

ממחרת השבת יצא “הזמיר” בלוית ראש עוזריו לסבב על פתחי נדיבי העיר, כאשר יעשׂו כל החזנים המחזירים בעירות לאסוף נדבות די צרכם לשקוד על דרכם הלאה. אבל חייטי בלטרימנץ גמרו אומר לעצרו ולא נתנוהו לעבור בלתי אם יתפלל בשבת הבאה בבית-תפלתם על פי גורלות. וכאשר נאות הזמיר להצעתם נכנסו גבאי בית-התפלה של החייטים בעובי הקורה, והקטע יצא בקב שלו ויחלק גורלות לכל החפץ לשמוע אל הרנה ואל התפלה, וירבו הקופצין.

במרוצת ימי המעשׂה בקר “הזמיר” בבתי “פני העיר” ומנהיגי הקהלה וימצא חן בעיניהם ויקח לבבם בראותם כי בר אוריין ובעל נימוס הוא; וביחוד נטו אחריו רבים מבני הנעורים, יען כי ינגן במישרים על פי חכמת המוזיקה החדשה וישורר דברים שבכתב מעשׂה ידי החזנים המפורסמים זולצער, וויינטרויב ומרעיהם אשר בא שמם עד בלטרימנץ.

גם בשבת השנית משך “הזמיר” לב שומעיו בקולו ויקח נפשות בנגינותיו. אז באו גבאי בית-הכנסת לחייטים בעצה עם אחדים מבני הנעורים בני עשירי העדה להשתדל למנות את “הזמיר” לחזן קבוע בבלטרימנץ, ויבואו וידברו לפני פרנסי הקהלה לאמר: עד מתי תהיה עדת ישׂראל בבלטרימנץ בלי חזן? הנה הקרה ה' לפנינו את “השמיר”; אל תתנו לו לעבור שמא יקדמנו אחר; עצרוהו ויהי חזן לנו ככל קהלות ישׂראל. הנה הימים הנוראים ממשמשים ובאים ובעל-תפלה אין לנו כדרך כל הארץ ולמה אתם מחשים?

כזאת וכזאת דברו האנשים באזני ראשי עדתם. אולם ראשי העדה בידעם כי לא יהיה הדבר הזה לרצון בעיני הרב החרד לטובת שאר-בשׂרו המנקר בדאו תואנות שונות לדחות את הפוצרים בם כל ששת ימי המעשׂה, ובבוא השבת כעלות תפלת השחרית פרצו החייטים ומסיעיהם בבית-הכנסת הגדול ויעמדו על פתח ארון הקודש ולא נתנו להוציא את ספר התורה, וידברו משפטים את גבאי בית-הכנסת וראשי העדה הנועדים ויקראו קול גדול: הבו לנו חזן ככל הקהלות אשר סביבותינו; הבו לנו את “הזמיר” לחזן כי אותו אנחנו מבקשים, ואם אַין – לא מתים אנחנו ונדע את אשר נעשׂה! – ותהי המהומה רבה.

ראו ראשי העדה כי אין מנוס וידברו על לב המתפרצים לשבות מריב ומהפריע את העבודה ואת התפלה, ויבטיחום כי ממחרת ביום הראשון יתאספו בחדר הקהל להמתיק סוד על דברת החזן.

ויצאו החייטים ביום ההוא ושׂפתיהם מלאות תרועה. אף הקם הקימו ראשי העדה את דברם ולמחרת היום התאספו בחדר הקהל, שמה גבו עדות על אודות הנהגת “הזמיר” היושב אתם כשלשה שבועות, וכל הנשאלים העידו עליו פה אחד כי איש תם וישר הוא, ירא אלהים מרבים ובמצוותיו נזהר מאד. וכראות הרב וראשי העדה כי אין מקום לפסול את החזן גמרו לבטל רצונם מפני רצון עדתם ולקחת את “הזמיר” לחזן קבוע בבלטרימנץ. ולתכלית זו מלאו את ידי גבאי בית-הכנסת הגדול לקחת דברים עם “הזמיר” ולשמוע מה בפיו ומה ידרוש בשׂכרו, ונמנו וגמרו להתאסף עוד הפעם ביום השלישי בערב לכלכל במשפט את פרטי הדבר ואם לא ימצאו מניעה יגמרו את הדבר בכי-טוב, באותו היום שהוכפל בו כי-טוב.

באספה השניה ביום השלישי נתברר הדבר כי “הזמיר” מתרצה לשרת בקודש בקהל בלטרימנץ, אבל לא בשׂכר אשר קבּל עד כה המנקר כי אם ידרוש שׂכר משנה. המנקר קבּל שלשה רוּ""כ לשבוע, והוא ידרוש ששה ומניה לא יזוע. אז קם שאון ומריבה בין הנאספים. מצדדי המנקר הרימו ראש ויאמרו כי אין יד העדה משׂגת לשלם שׂכר גדול כזה לחזן, כי הקהלה דלה וכסף המשנה מאַין ימָצא? ומצדדי “הזמיר” מבני הנעורים הראו לכסף מוצא ממכס הקמח המוּרם מן העדה לצרכי צבור. כנגד זה טען הרב שאין לקחת לצורך זה ממכס הקמח מושם – שאין משנין ממצוָה למצוה, ומכס הקמח היא צדקה שנגבית לפרנסת הרב ומורי ההוראה ולא לפרנסת חזנים ועוזריהם. ותרב המהומה והצעקה מפה ומפה. אלה מזה קוראים: אם לא תתנו ממכס הקמח אז נבטל את המכס מעיקרו וגם לנו גם לכם לא יהיה, כי לא בדינא דמלכותא אתם גובים אותו. ואלה מזה צועקים: מוסרים, דלטורים! למסור ממון ישׂראל אתם חפצים! להרגנו אתם אומרים! לקעקע ביצתם של ישׂראל קמתם היום תרבות אנשים חטאים! היה לא תהיה!!!

ותהי המחלוקת קרובה להתפרץ, לולא העיר ה' את רוח גדליה החייט ויקם על רגלו האָחת ויאמר: שמעוּני, רבותי, אם לא תואנה אתם מבקשים לדחות אותנו בקש ככל אשר עשׂיתם זה ימים ושנים, ואם באמת ובתמים תלכו אתנו, הננו יכולים אנחנו חברת חייטים דק""ק בלטרימנץ לתת מכיסנו, מהכנסות בית-תפלתנו, שלישית משׂכּורת החזן לשנה, ושתי הידות תתנו אתם מקוּפּת העדה, רק בתנאי שהחזן יהיה מחויב לעבור לפני התיבה בבית-תפלתנו, בית-תפלת החייטים, בכל שנה ושנה בשבת פ' לך לך.

כל חברה וחברה שבקהלות ישׂראל יש לה בין שבתות השנה שבת מיוחדת שהיא כעין יום גנוסיא של החברה. בשבת כזאת כל הכבוּדים והעליות שבבית-הכנסת שייכים לחברי החברה ואין לאחרים חלק עמהם. מנהג ישן ותקון גדול הוא ומועיל מאד לחזוּק החברות; ואם לפעמים הוֹוה בית-הכנסת לבני הקהלה כתיאטרון, שבת כזאת היא להם כעין – ביניפיס. השבתות ההנה נחלקות לכל חברה וחברה על פי המאורע המסוּפּר בסדר היום. על פי זה שבת פרשה וירא היא לחברה “בקור חולים”, לפי שבא הקב“ה לבקר את החולה; שבת פ' חיי שׂרה ל”חברה קדישא"" משום קנין מערת המכפלה וקבורת שׂרה. ומקום שנהגו – לחברה שדכנים משום מעשׂה דאליעזר ורבקה; שבת פ' בהעלותך לחברה מנורה, ומקומות שנהגו – לחברה קברנים, משום מי שאמר לשמן וידליק יאמר ליין וידליק, ומַרגלא בפי אותם האנשים האוהבים לחקור ממסך לאמר “מזגו המנורה” במקום שאדם אומר “מזגו הכוס”, וכן שאר שבתות השנה לשאר החברות – נהרא נהרא ופשטיה. וענין זה דבר נכבד הוא בקורות ישׂראל, וראוי הוא שאחד החוקרים בקדמוניות ישׂים אליו לבו ויאסוף את המנהגים השונים וירשים כסדר אצל כל שבת ושבת של מי היא וטעם הדבר ונמוּקו בצדו. והנה בק“ק בלטרימנץ שבת פ' לך לך שייכת לחברת חייטים, כמו שאמרנו; ואני שמעתי ולא אבין טעם הדבר ואשאל את החכמים ואין מגיד לי; עד אשר זמן הקב”ה אותי לפונדק אחד עם גרשון המגיד לבעלי-העגלות ואשאל אותו לאמור: ילמדני רבי, מה ענין שמטה אצל הר סיני ופרשת לך לך לחברת חייטים? ויענני: בני, מקרא מלא אנחנו דורשים: הבט נא השמימה ו ת פ ו ר הכוכבים 1. נענעתי לו בראשי וקראתיו רבי אלופי ומיודעי. והנני נותן המציאה הזאת במתנה להחוקר אשר יבוא לחקור על אודות החברות ושבתותיהן בכל קהלות ישׂראל.

יהיה איך שיהיה וראשי הקהל בבלטרימנץ הסכימו להצעת גדליה הקטע, כי לימינו עמד ר' בצלאל החנוָני המוכר כל מיני מטוה אשר גדליה מביא אליו קונים ומניח ברכה אל ביתו, ויגמרו הדבר בכי-טוב ויכתבו אמנה עם החזן “הזמיר” וימנוהו לחזן בבלטרימנץ ויקבעו לו את שׂכרו אשר שאל, שתי הידות מקופת הקהל והשלישית מבית-מדרשם של החייטים. המנקר וסיעתו שׂמוּ בעפר פיהם וגדליה הקטע יצא מלפני האספה בגרון נטוי ובעינים רמות, והעיר בלטרימנץ צהלה ושׂמחה.

אבל, קוראי היקר, לא לעולם חוסן ושׂמחת בני חלוֹף עדי רגע! גם מצהלות לוקחי החזן בבלטרימנץ לא ארכו ונצחונם לא הביא להם פרי תנובה. אמת כי מן האספה יצאו וחפצם בידם, אבל שואה ממרחק באה עליהם פתאום אשר לא ידעו, ומקרה לא ידעו שחרו הכּה את מגדלם הפורח באויר רסיסים. ראו גם בני בלטרימנץ ויתבוננו כי יש סבּות קטנות מביאות תולדות גדולות אשר לא ראו מראש כל חכמי לב, כי כעצמים בבטן המלאה כן המעשׂים ברחם העתידות. אם ה' לא יבנה בית שוא עמלו בוניו בו, ואם ה' לא ימַנה חזן שוא שקדה חברת החייטים!!

אחרי אשר נגמר הדבר והזמיר נמנה לחזן קבוע בבלטרימנץ וכתב מפורש נתּן לו כתוּב וחתוּם מאת כל ראשי העדה וטובי העיר, נטל הזמיר רשות מאת הפרנסים המשמשים לשוּב לזמן מועט אל העיר אשר ישב בה בתחלה, למכור חפציו ולגמור חשבונותיו ולהביא משם את ביתו זו אשתו. וזמן נתּן לו כחודש ימים בתנאי שלא יאחר לשוב מיום ערב שבת פ' נצבים, כדי שיוכל לרדת לפני התיבה ביום א' דסליחות.

ההצלחה שׂחקה להזמיר ולא קרהו כל אסון וכל מכשול בלכתו ובשובו; לא עמד לו שׂטן ומונע ולא ירט הדרך לנגדו. בעלי חובותיו לא עצרוהו ויאמינו בו כי שלם ישלם להם את נשיָם, כי שמעו את השׂכר הגדול אשר הוא מקבל בעיר מושבו החדשה – ששה רו“כ לשבוע מלבד חלקו ברח”ש ובדמי רגל ובשאר הכנסות “כלי הקודש”; אנשי קהלת דאַלהינוב גם הם לא קצצו את עבותות העגלה בצאתו ולא עכּבוהו מלכת אל המקום החדש אשר אוָה למושב לו, בראותם כי אזלת ידם מתת לו את אשר יתנו לו בני בלטרימנץ, ולמה יעברו על “אל תמנע טוב מבעליו” בעת אשר אין לאל ידם לעשׂות? גם סמאל לא קם לו לשׂטן בדרך, לא הפסיקוֹ נהר ולא נתבצבץ לפניו הר ולא נפלו עליו לסטים מזוינם. בעל-העגלה אשר שׂכר לו נשׂא אותו כעל כנפי נשרים ואת אשתו ואת הנפש אשר עשׂה לו ואת מטלטליו וכל הכּבודה אשר לו וינהלהו בדרך בלי שום מכשול ופגע ויביאהו לבלטרימנץ שלם בגופו שלם בממונו למועד הקבוע בערב שבת פ' נצבים, שהיא השבת לפני א' דסליחות, בעוד היום גדול ובעוד הספיקה השעה לאשת החזן לצאת לשוק ולאטליז ולהכין הכל לצרכי השבת; וכבר התברך “הזמיר” בלבבו כי בא אל המנוחה ואל הנחלה וכי איתן מושבו ושׂם בסלע קנוֹ – ואולם…

פה יעמוד הקורא פתח “האולם” משתּאה לי, מחריש לדעת מה אפוא קרה להזמיר בהגיעו לחוף מבטחות, אחרי אשר עבר שלום ורעה אליו לא תאונה בכל הימים אשר היה בלב ים וחתר אל היבשה? הוא הדבר אשר אמרו החכמים: “אל תאמין בעצמך עד יום מותך!” האושר הוא כדרור לעוף וכצפור לנוד. יש אשר יתברך האדם בלבבו כי תפשׂהו והנה הוא בידו, והעיף עיניו בו ואיננו וכילק פשט ויעף.

עוד לא הספיק בעל הכנפים להגיד דבר ולבשׂר בכל חוצות בלטרימנץ כי “הזמיר” הגיע, והנה נראו ביום השבת שמשי בית-הכנסת באים בחפזון ויוצאים בבהלה מבית הרב, ועדים נקראים ומעשׂים מתנים, ומלאכים יחפזו אל כל פנות העיר ויבהילו להביא את פנות העם אל הרב. וקול דממה דקה מתהלכת בין בעלי-הבתים, אלו לאלו מתלחשים, אלו לאלו ממללים: “אף אמנם הזה יעבור לפני התיבה? לא נהיה כזאת בישראל! חלילה וחס מנגוע בנחלת ה' קהלה קדושה כקהלתנו ומהעמיד צלם בהיכל?” ועוד מעט נשמע בין החיים לאמר: נמצא פסוּל בחזן החדש! לא יוּכל לעבור לפני התיבה!

עוד היה הדבר בעיני רבים כחלום הנצרך לפתרון. שמועה שמעו כי נמצא פסול בחזן ולא ידעו מה הוא. ומדוע נמצא הפסול עתה בשובו ולא נמצא בהיותו פה ראשונה? ואחרים באו מאחורי הפרגוד וילאטו דבר כי לא בחזן עצמו נמצא הפסול כי אם – באשתו. וגם בזה נחלקו הדעות: זה אומר יוצאנית היא, פדרנית היא, קולנית היא; וזה אומר כי יוצאת היא וראשה פרוע; ואלו ואלו מודים כי מנויה וגמורה בסוד ראשי העדה לבלי תת להזמיר לעבוד לפני התיבה בימים נוראים, אף כי להיות שליח צבור קבוע בקהלה הקדושה בבלטרימנץ.

לעת ערב היה אור והוברר הדבר כשׂמלה. תיכף אחר תפלת מעריב נאספה אספה רבה בבית הרב, שם גבוּ עדוּת מפי שׂרה מוכרת הדגים כי ראתה את אשת החזן בבואה בערב שבת לקנות אצלה דגים – נושׂאת נעלי-יד; ומאיר סגן השמש העיד גם הוא כי גם בבית-הכנסת ביום השבת באה אשת החזן ונעלי-יד על ידיה, וכמדומה לו שגם בעת התפלה לא פשטה אותם; והרב גלה דעתו כי – איש שאשתו יוצאת בנעלים על ידיה לא יוכל להיות שליח צבור בקהלה קדושה בישׂראל.

שמעו בני בלטרימנץ המהדרין ויפול לבם ולא קמה באיש רוח להפּך בזכות החזן, כי נבלה עשׂה בישׂראל להלביש את אשתו נעלי-יד כבנות עמי הארץ. אמת כי החייטים המשתתפים בפרוטה מצאו את לבבם להגיד לטובי העיר: “רבותינו, וכי חָבין לאדם שלא בפניו? קראו לו ושאלו את פיו, אולי יבטיה שמהיום ולהבא לא תהא אשתו יוצאת בנעלי-יד”. אמת כי הרב והפרנסים נושׂאי כליו נאוֹתוּ משום דרכי שלום לעשׂות את דבר החייטים, אבל “הזמיר” חשב את גוף הדבר לו לעלבון ולפחיתת הכבוד, ולא לבד שלא נתרצה להבטיח אלא שגם מחמת צערו לא משל ברוחו ויענם קשה לאמר: “רבותי! ומה אכפת לכם במה אשתי יוצאה ובמה אינה יוצאה?! הן אותי מניתם לחזן ולא את אשתי; על מעשׂי ועל פועל ידי תצווּני אבל בדברים שביני לבן אשתי אין אתם רשאין להתערב”.

מדוע אמנם אשת החזן יוצאת בנעלי-יד ולא שלפה אותם לא בשוק-הדגים ולא בבית-הכנסת? מדוע העיז החזן פניו כנגד “פני העיר” והטיח דברים כלפי האנשים אשר אליהם היו עיניו נשׂואות וחייו תלויים בהבל פיהם, ולא בטל רצונו מפני רצונם בדבר קטן כזה! שאֵלה זאת לא נתבררה כל צרכה. יש מפרשים הדבר בדרך פשט, שהזמיר היה מזחוּחי הלב ואיננו נוח לעבור על מדותיו, ויש מפרשים אותו בדרך סוד ואומרים כי אשת החזן היתה – רחמנא ליצלן – מוּכּת שחין על ידיה והיתה מתביישת לגלות דבר זה אפילו לצנועין. ומי החכם אשר יתברך בלבבו להציל דבר אמת ומתוך כל השמועות אשר מעבירים עם ה'?!

בין דין לדין ספת ההיא עלובתא ובלטרימנץ נשארת בלי חזן קבוע. בבוא הזמיר וביתו לבלטרימנץ לא היה גדליה החייט צוּר מעוזו בביתו, כי יצא לעשׂות מלאכתו באחוזת אחד “הפריצים” אשר בקרבת העיר, וגם בצלאל החנוָני ראש המדברים לבני הנעורים הלך בדרך מרחוק ליריד של לייפציג; ושאר מצדדי החזן אשר לוקחו ראשיהם מעליהם לא עצרו כוח לעמוד בפני “פני העיר” התקיפים, והמה מהרו ויפייסו את “הזמיר” בדברים ויתנו לו ממכס הקמח מנה אחת אפּים להוצאת דרכו ולכפּר את פניו ויאיצו בו למהר לעזוב את העיר, לבלי יסכסך את בני הקהלה איש באחיו לבלע נחלת ה' עיר ואם בישׂראל. והזמיר בידעו כי איש אשר איננו מרוצה לעם לא יוכל להיות לחזן בישׂראל אמר בלבו: “לפני התגלע הריב נטוֹש!” וישׂא בשׂרו בשניו וינער חצנו מבלטרימנץ ויצא עוד בלילה ההוא לדרכו לשוב אל עירו אשר יצא משם, כי שם לא בא עוד אחר תחתיו והוא ידע כי בני עדתו יקבלוהו בסבר פנים יפות ואמר: טוב ארוחת ירק ושלוָה בה מקהלה מלאה זבחי ריב. וביום א' דסליחות שב וירד לפני התיבה בבית-הכנסת בבלטרימנץ – ר' ברוך המנקר שאֵר-בשׂר הרב, והוא גם עודנו עומד שם לפני ה' עד היום הזה; ואף כי קולו אינו נעים ופרקו בשיר איננו נאה אבל פרקו “בשיעור” נאה, ואשתו יוצאת לא לבד ביל נעלים על ידיה כי לפעמים גם בלי נעלים על רגליה, ולא היה לשׂטן פתחון פה לקטרג על תפלת בעלה, לפני פמליא של מעלה.

אמת כי דבר החזן “הזמיר” ושלוּחיו הביא תוצאות רעות ושעות רעות לקהל עדת ישׂראל בבלטרימנץ; כי בשוּב גדליה החייט ובצלאל החנוָני העירו את רוח סיעתם ויתעוררו לצעוק חמס על “פני העיר” ולדבּר אתם משפטים. ותפרוץ המחלוקת לירחים ושנים, ולרגלי המחלוקת רבּו המסירות והדלטוריא ורבים מ“פני העיר” נתפּשׂוּ למלכות ונתבּעו לדין, ומכס הקמח נתבטל וקופת הקהלה נתדלדלה ולרב ולמורי-ההוראה אין שכירות, – אבל כל זה איננו נוגע לנו ולספּורנו. עלינו רק להודיע כי עד היום קהלת ישׂראל בבלטרימנץ ללא חזן אמת יפה קול ומיטיב נגן; וכי שאוֹל תשאלו בבלטרימנץ: על מה נעשׂה ככה בעירכם? מדוע אין לכם חזן קבוע ובעל-תפלה כבכל קהלה וקהלה? מדוע מכס הקמח לא יעשׂה אצלכם צמח? ומדוע ל“כלי הקודש” במקומכם חוסר לחם ונקיון שנים? וענו ואמרו לכם: – “בעבור נעלים!”.",ההשכלה,
יהודה ליב גורדון,האבכה?,"קימו וקיבּלו עליהם היהודים כותבי העתים לשאול ולדרוש קודם כל חג בהלכות החג, כמו שנוהגים בכל תפוצות ישׂראל הרבנים בפלפוליהם, המגידים בדרשותיהם והחזנים בנגוּניהם. העמדנו עלינו מצוות לכתוב לימים נוראים דברי כבּושין כהמגיד מקלעם, ולימי הפורים דברי שׂחוק וקלות ראש כאליקום הבדחן, ולתשעה באב קינות ובכיות כ“גיסא המגדת”. המנהג הזה כיון שנקבע אצלנו נעשׂה דין, ככל מנהג ישׂראל, או טבע שני ככל הרגל, ושוב אין המו“ל יכול להפקיע את עצמו מידי חוב זה, ומחוּיב הוא להתלוצץ בפורים אעפ”י שלבו אולי דוָי מחמת מעוּט החותמים לשנה החדשה, ולקונן ולבכות בט' באב אעפ“י שאולי לבו טוב עליו, לפי שעלתה לו שנה טובה וכתיבה וחתימה טובה; שאלמלי יפתח הקורא את גליון מה”ע ולא ימצא בו הלצה לפורים או קינה לתשעה באב יהיה בעיניו כאִלו ערכה לו אשתו סעודה, בהושענא רבה בלא “קראֶפּלעך” ובפורים בלא “המן-טאשען”, שאז דינה כאִלו הקדיחה תבשילו ויכול להוציאה בלא כתובה.

ואולם הידוֹע ידע אותו האיש הקפּדן כמה יגיעות יגעה זוגתו עקרת ביתו עד שהמציאה לו את המַטעמים ההם אשר אהבה נפשו, את המאכלים הלאומיים שאינם יורדים מעל שולחן כל הנקרא יהודי, בין שעודנו מחזיק באמונתו בין שכבר הרפּה ממנה? היצטער החסיד מן החסידים הראשונים, בשבתו בליל הושענא רבה בסוכה לאגוד אגודות ההושענות ולקרוא משנה תורה ותקוני זוהר, או החסיד מן החסידים החדשים היושב כל הלילה בכּלוּב לחַלק אגודות הקלפים ולמשמש בכיסו בכל שעה – היש לו צער בעלי-חיים עם אשתו ובתו ושפחתו שאינן נותנות כל הלילה שנת לעיניהן ולעפעפיהן תנומה, אחת עורכת ואחת מקטפת ואחת מדבקת את הלביבות ולבן נוקפן שמא לא יהיה ח“ו הדבק טוב ותתמזמז הלביבה ויצאו מעיה? היצטער הקורא המתעדן הלוקח את גליון מכתב העתי אחרי אכלוֹ לשׂובע ואחרי שתותו לרוָיה לראות מה ידבּר הסופר בהלכות החג שהוא עומד בו – היש לו צער בעלי-חיים עם הסופר ההוא, הידוֹע ידע כמה יגיעות יגע בטרם המציא לו מַעדני יום-טוב אלה אשר הוא מתענג עליהם? קשה גורלם של הסופרים, המחויבים לעסוק קודם כל רגל בהלכות אותו הרגל, מגורל הרב והמגיד והש”ץ, שעומדים גם הם לפלפל ולדרוש ולנגן מענינא דיומא; שהם משכּימים ומוצאים הכל מוכן לפניהם: הרב יעייל בקופא דמחטא בשבת הגדול דהאי שתה את אותו הפיל עצמו שהעלה בשבת הגדול דאשתקד, ויעקור ויטחון בשבת תשובה זאת את ההרים שעקר וטחן בשבת תשובה שעברה; ואם חל שבת הגדול להיות בתשרי ושבת תשובה בניסן יהפוך הסדר וידרוש בשבת תשובה בסוגיא דחמץ נוקשה ובשבת הגדול בענין שׂאור שבעיסה, שהרי ענינם אחד הוא, וכן יעשׂה גם המגיד בבית מדרשו, הקורא האידנא לפני הקהל “אמר רבי יוחנן” שהוא קורא לפניהם בכל ט' באב וט' באב מימות ר' יוחנן ואילך. והחזן – מה נעים גורלו ומה יפה ירושתו! אותם הפיוטים ואותן הקינות שקרא והרצה לפני הצבּוּר אשתקד יקרא גם בשנה הזאת וישוב ויקרא גם בשנה הבאה ובכל השנים הבאות אחריה עד סוף כל הדורות. אשתקד הרצה “טלטל פניקטי נתרזים” או “ענק פנק קדלי” והשתא ישוב ויחזור עליהם; אשתקד הפגין בהשתפכות על דרך החרוז: “אריד בשׂיחי, בשׂיחי לגוחי, לגוחי בשׂיחי” או: “הייתי דמוית, גולה כנוית, וסורה גנוית”, והאידנא ישוב וירצה אמרות טהורות אלה והעם יענה אחריו כהד הרים ולא יבקש מאתו חדשות, לא בפיוטיו ולא בסליחותיו ולא בקינותיו; ואדרבא, כל מה שהפיוטים נתישנו וטעמם פג וריחם נמַר הרי הם משובחים, וכמה לא חלי ולא מרגיש גברא דמאריה סייעיה – זה הש“ץ, שלא לבד נוסחאות הפיוטים והקרובות ערוכים ושמורים ומסודרים לפניו מימות שמעון הפקולי ור' אלעזר הקליר, אלא שגם הנגוּנים שבּם הוא מנגן אותם כהדא מנגינא מקוּבלים ומסורים בידו מהר סיני וממהרי”ל ז""ל, ואין לשנות בהם אפילו צפצוף כל שהוא.

לא כן הסופר הכותב בכתבי העתים. עליו להביא בכל פעם ופעם לחם חם ביום הלקחוֹ, ויין חדש מגתּו, שהלחם היבש אין שיני הזקנים מוצאות בו קורת רוח והיין הישן אין רוח הצעירים נוחה הימנו; כי אם, חס ושלום, ימצא בדבריו איזה דבּור ישן אפילו כביעתא דצלצולא, הנה פתע יקומו נושכיו ויִקצו מזעזעיו והיה לברות למו, כי יקראו אחריו מלא ויתנו עליו בקולם: “ראֵה, אתה אומר זה חדש הוא? כבר היה לעולמים במקום פלוני ובספר פלוני” ויריעו עליו כגנב.

הנה עלי לכתוב היום קינה חדשה ולהוריד דמעות חמות אשר עוד לא נשמעו ולא נראו בכל קינותינו ובכל נאדות דמעותינו, ומאין אקח קינות חדשות ודמעות חדשות וכל מקורי הדמעה דללו וחרבו וכל מי-ראש אזלו ונזלו בשכבר הימים? הן אמנם השׂטן העומד על ישׂראל לשׂטנו עומד על ימיני לעזרני בדבר הזה. “מלאך רחמים” זה בראותו איש רובץ תחת משׂאו ושערי דמעות ננעלו, מוכן ומזומן הוא בכל עת לעזוב עמו ולחַדש צרותיו, לפתוח לו שערי דמעות כמַעינות תהום רבה לכסות דמעה את מזבח ה' ולהרים בכי ואנקה עד לב השמים. גם עתה צרות רבות ורעות מתחדשות ובאות עלינו לבּקרים, צרות חדשות בלתי משכּחות את הראשונות, ואִלו ראשנו מלא דמעה כים ולשוננו קינה כהמון גליו, אין אנחנו מספיקים לבכות ולקונן על אחת מאלף אלפי פעמים הרעות אשר מצאו את אבותינו ואנו. אבל הדא עקתא, כי כל הצרות אשר ימצאונו צרות רבּים הן ויש בהן חצי נחמה; כי נחלק העם לחצי וחָלק לבם: הללו אומרים פורענות זו שבאה פורענות היא, והללו אומרים גאולה וישועה היא, הללו בוכין והללו שׂמחין, ואני פוסח על שתי הסעפּים ולא אדע נפשי אם לבכות עם אלו או לשׂמוח עם אלו, אם מזמור לדוד או קינה לדוד מיבעי ליה?

האבכה על אשר מפני חטאינו גָלינו מארצנו ונתרחקנו מעל אדמתנו ואין אנחנו יכולים… לא לחיות בשלוָה ובכבוד ככל העמים היושבים על אדמתם, כי אם… לעשׂות את קרבנות חובתנו תמידים כסדרם ומוספים כהלכתם? האבכה על זה – ואני רואה את הרב מקוּטנא ואת הרב מפּיאטרקוב באים למושבות בני ישׂראל החדשים על אדמת הקודש, אשר טפּחנו ורבּינו בזעת אפינו ובדמי לבבנו, ומלמדים לאכרינו וכורמינו הלכות כלאי הכרם ודיני שביעית ותרומות ומעשׂרות, ובלי ספק למדו או ילמדו אותם גם דיני הקרבנות ומנחתם ונסכּיהם לעשׂותם; והרי מצווֹת התלוּיות בארץ שבו אלינו כקדם, וכלום אנחנו חסרים דבר, ומה יש לנו עוד צדקה לזעוק ולבכות? מעתה הלא ראוי שצום החמישי יהיה לנו לשׂשׂון ולשׂמחה, כי מחה ה' דמעה מעל כל פנים וחרפת עמו הסיר.

האבכה על הצרעת הנושנת האוכלת את שאֵר עמי יושב ציון, על חמס השד“רים ומַעשקות האמַרכלים, הבולעים את “החלוקה” כתנין וכבולעם כך אינם פולטים, ממלאים כרסם מעדניה, נוטלים חלק בראש ובסוף ופני עניים יחפרו? על טפשוּת לב מנהיגי הדור שם, העושׂים באף ובחמה נקם את כל החפץ להשׂכּיל ולהיטיב דרכו ולהתיצב על דרך טוב בחנוך בניו, הגוזרים חרמות ושמתות על בתי הספר ועל המורים ותלמידיהם ועל כל הנוגעים בם ומחזיקיהם? האבכה ותבוא דמעתי על כל אלה – ומנהיגי הדור אומרים כי כך היא המדה: את נדבות ידי נדיבינו יקבּלו ותנובת כפם יאכלו, ונדבות פיהם לא ירצו ולתבונות כפיהם לא יתבוננו! והאַמרכלים והגזברים והשד”רים כולם אנשי קודש הם לנו, צדקתם כהררי אל וציציותיהם נגררות על גבי כסתות, ואיככה אחשוד בכשרים שמא אלקה בגופי ואבוא לידי נסיון ואתמנה גם אני לממונה ולאמַרכל, ומי יודע אם אעמוד בנסיון ולא אהיה ח""ו גם אני – נתקל פושע?!

האבכה על נגע הצרעת הנושנת אשר נראה מחדש בקירות בני ישׂראל, על הפרץ הרחב אשר נבעה בחומה בלתי נשׂגבה זאת, – על מריבת העדה בקוֹלוֹניא “ראשון לציון”, העומדת ומַכרזת עלינו, כי אין אנחנו מסוגלים לשוּם משטר וסדר ואין אנחנו ראויים להיות בני חורין ועומדים ברשות עצמנו; כי גם שבט הנוגשׂ לא יועיל להוָתנו, כי לשוא הכּו אותנו – מוּסר לא לקחנו ובאשר נלך שם נקח אתנו את מרינו ואת סרבנּותנו ואת הנטיה למַחלוֹקת בעד ביצה שנולדה, אתרנגולא ואתרנגולתא, בעד עליה שמנה ורזה? גם הקינה הזאת לא תהיה קינה חדשה והדמעות דמעות חמות, כי כבר באה דמעתנו על זה, וכבר קפאו התהומות בלבנו ונצבו כמו נד נוזלים – וכל עושׂה רשעה עודנו מחזיק בטומאתו, אכל ומחה פיו ואמר לא פעלתי אָון.

או אולי אעזבה את אחי הרחוקים ואשׂים פני אל אחי הקרובים ואבכה על כי יכבידו לנערי ישׂראל תאֵבי חכמה ומבקשי מדע לבוא בבתי המדעים ומדרשי החכמה בארצנו, כי בערי הבירה יקחו מהם רק שלשה למאה, ובכרכּין המוקפין חומה מפני בני ישׂראל רק חמשה למאה, ובערי הפרזות רק עשׂרה למאה, ושאריתם לאַל יהיו, בהבל יבואו ובחושך שמם יכוסה? איכה אבכה על זה והדבר הזה הוא לשׂמחה ולשׂשׂון לזקנינו ולגדולינו, למלמדינו ולראשי ישיבותינו כי יאמרו: עתה הרחיב ה' לנו ופרינו בארץ! עתה יציצו החדרים מעיר ועיר כעשׂב הארץ ומלאו הישיבות “בחורים עניים” כרמשׂ לא מושל בם, וחזרה העטרה ליושנה ותמה ההשׂכּלה מקרב ישׂראל ומשׂכּילים עוד אינם.

האבכה על שאר הצרות אשר תכפו עלינו ועל הרדיפות המתחדשות עלינו בכל יום ובכל שעה, על מַשׂטמת האנטיסימיטים ועֶברתם כי קשתה, על המכות אשר הוּכּינו בידי בעלי האגרופין, על בני הכפרים הנאלצים לעזוב מושבותיהם, על סופי בתי הערכאות הנדחים, על פליטת בני ישׂראל הנסים ונמלטים אל ארבע רוחות השמים, על התורה המשתכחת מישׂראל, על בני הדור החדש המגודלים בנעוריהם ללא אלהים אמת וללא תורה ואמונה וללא דעת שׂפתנו וקורות ימינו, על המון המשפחות ובתי האבות העוזבים אותנו ללכת באורח לא ישובו… ומספרם הולך ורב מיום ליום? האבכה על דברים קלים וקטנים כאלה בעוד התורה המשתכחת מישׂראל, על בני הדור החדש המגודלים בנעוריהם ללא אלהים אמת וללא תורה ואמונה וללא דעת שׂפתנו וקורות ימינו, על המון המשפחות ובתי האבות העוזבים אותנו ללכת באורח לא ישובו… ומספרם הולך ורב מיום ליום? האבכה על דברים קלים וקטנים כאלה בעוד אשר גדולות ונצוּרות נעשׂות בנו וישועתנו קרובה לבוא, כי הלא שמעתם אם לא ידעתם כי הנה המלכים – מאן מלכי רבנן – נוֹעדו חָברו יחדו לגדור גדר ולחַזק את בית ישׂראל לכל אשר ימצאו בדק. נמנו וגמרו, כל מי שיש לו חנות של כרכשאות ושל בשׂר יבש אסור לחברו לפתוח חנות אחרת בצדו. וכל שוחט שלא סר סכּינו אצל הרב שאינו רוצה בו, ואפילו אתמחי גברא קודם לזה ואפילו סר סכּינו אצל רב אחר שהוא רוצה בו – שחיטתו נבלה, מפני שהרב יכול לאמר: דין אהני לי והדין לא אהני לי! מי לא יראה בתיקון הגדול הזה אתחלתא דגאולה וכי הוא יפדה את ישׂראל מכל צרותיו? אמת כי תיקון זה לא ירים את קרן ישׂראל, אבל בלי ספק ירים את מחיר הכרכשאות והבשׂר היבש; אם ריוַח והצלה לא יעמוד ליהודים, אבל ריוַח גדול יעמיד לבעל הטכסא; אם לא ינעל התיקון הזה דלת בפני פריצי עמנו שלא יאכלו משחיטתו של תרפים, ימנע אותם לכל הפחות שלא יאכלו משחיטתו של ר' יהושע ליב ומכרכשאותיו של ר' ד… הזקנים המַמרים שלא קבלו פני רבּם ברגל. ומהיום והלאה לא תהיה עוד הפּרצה קוראה לגנב, ואם יבוא ר' ד. או ר' יהושע ליב לשחוט ואתא הרב ושחט לשוחט דלא זבין אבא בתרי זוזי חד גדיא, חד גדיא!",ההשכלה,
קלמן שולמן,אלישע בן אבויה,"איש היה בירושלים, אָשֵר שמו, והיה האיש ההוא נקי כפים ובר לבב, נכבד בעיני נכבדי עם, ומהֻלל בפי כל אנשי תהִלה. בית והון הנחילו אבותיו, וה' הוכיח לו אשה משכלת, בת נדיב, רִבְקָה שמה. לתקופת הימים, לפי מְלֹאת ימי הֵרוֹנָה, הִמליטה זָכר, ותקרא את שמו כשם אביה ראובן. כפֶרח שוֹשן פָּרַח הילד בבית אבותיו, ויהי כחבצלת הוֹדוֹ, ומַראהו כְנִצָנֵי האביב. בכל יום לִפְנוֹת ערב, בשוב אָשֵׁר מכרמי חמדתו ומעשתרות צאנו הביתה, קִדמה רבקה את פניו בשמָחות וגיל, וראובן רץ לקראתו בתרועה וקול זִמרה, ויקרא לפניו את דברי התורה אשר הורהו מוֹרוֹ בבית הספר. אמנם אף כי זָרחה לו השמש בכל קרני אורה, בכל זאת לא עצרה כֹחַ לְהָניס מחדרי לבבו את צִללי הליל אשר יִנָטוּ פעמים רבות בתוכם: כי רבות פעמים סָרה מעליו רוח ה' הטובה וּבִעֲתַתּוּ רוח רעה מאת האלהים, ואז זָרה רוחוֹ גם לאשת נעוריו ידידת נפשו, וגם לבנו יחידו מחמד בת עינו. לפעמים – בהִתהולל רוח הרעה בחֻבו – חִבק את ראובן בזרֹעותיו, ובכל מאמצי כחַ הֶחזיק בו וישימהו אל לבו, כאשר כונן איש משחית לגזול את הילד מחיקו ולנַפצו על הסלע לעיניו – וככה יחזיק בו עד כי יִבָּקְעוּ עֵינוֹת עֵינָיו וְיֵבְךְּ מנהמת לבו. לשוא עִנה בצום נפשו ימים רבים גם הִרבה תפִלה לאֵל חי כי ישיב מעליו אפו! לשוא זָרע לצדקה ויעש חסד לאלפים להרגיע את הַנֹחַם2 הַמִסְתַּתֵּר בקרבו! – לשוא כל אלה! לבו כים נִגרש השקט לא יוכל! וגם על משכבו בלילות עוֹרְקָיו לא ישכבו, והנֹחם כמסֹס נֹסס יתנוסס בו. רבקה התעצבה מאד על בעל נעוריה כי כבדה עליו תִגרת יד ה' והוא הַסְתֵר יסתיר ממנה את הנסִבה אשר הֵסַבָה לו כל זאת. אך את אשר הֶעלים ממנה בהקיץ, נגלה לה בַחלום חֶזְיוֹן לֵילוֹתָיו, כי אז יֶאנק אֶנקת חלל, ובבכי וּנְהִי תמרורים יְשַׁוֵעַ: “אהה בני! בני! – התולדה! הבור! –.” הדברים האלה יָעידו כי חטאה גדולה מתלוננת בסתר לבבו, ובעֹצֶם ידה קדַר יתהלך. אבל מי יפתור לה את חלומו? מי יודיענה את פֵשֶר דבריו? ומי יגלה את אזנה מה היא חטאת נפשו אשר יירא ממנה פן תקח בכורו ממנו? –. כי על כן חגרה רבקה בָעֹז מתניה לעשות תחבולות ולמצוא את המָקור אשר ממנו תוצאות רעָתו ומחלת נפשו, למען תשכיל ותדע במה תְרַפֵּא את שבר רוחו ותחַבש לעצבָתו –.

וּלְאָשֵׁר מודע, רֵעַ כאח ואוהב טהר לב, ושמו מאיר, עלם יקר רוח וטוב שכל, חֲכַם לבב ורב תבונות, אחד מבחירי תלמידי החכמים אשר בירושלים. שני רֵעִים האלה הִמתיקו יחדו סוד בימי נעוריהם, וישקדו על דלתות בית המִדרש יום יום, גם אחרי אשר בא אשר במסורת האהבה את רבקה, והליכות ביתו עצרוהו מבוא תמיד לבית המדרש, בכל זאת יעד מועדים ידועים ועתים מזֻמנים להגות בתורה עם מאיר ידידו. אך זה כמשלש חדשים נִפרד מאיר מאָשר והוקיר רגליו מביתו, וזאת היא הנסִבה רבי אלישע בן אבויה מורו ומלמדו להועיל, פָשַע בימים ההם באלהי ישראל וַיְכַחֵש בתורתו, הִשפיק ביַלדי נכרים וְזָנָה אחרי מחשבות המִתהוללִים באלילים, אשר על כן לא נקרא עוד בשֵם אלישע – יען כי אֶל אֶל לא שָעָה עוד – רק בשם אַחֵר יכֻנה – כי נֶהפך לאיש אַחֵר וַיִשַע אל הבלי עובדי אלהים אחרים –. ומני אז היה חֶרפה בישראל, כל מכַבדיו הזילוהו, וכל מוקיריו “צא טמא!” קראו לו, גם כל חכמי לב ותופשי התורה החרימוהו וַיְנַדוהו. בהיותו משֻלח ונדח, נִבזה ונִמאס; נלכד בחבלי עֹני, נִקְיון שנים היה בן מֶשֶק ביתו, וְחֹסֶר לחם שאֵרו הקרוב אליו. ונוסף גם זאת לו לדאבון נפש, כי בתו הידידה והיחידה תָּמָר, אחרית תוחלתו לכלכל את שיבתו, הֻכְּתָה פתאֹם בַּשִׁגָעוֹן, ותשתגע עליו כל הימים. תמר דָמתה בקומתה לתמר, והוד לה כַזַיִת, ועל כל חמדת גְוִיָתָה, גָדלה עוד תפארת נפשה, כי היתה בעלת נפש יקרה אין עֲרוֹךְ אליה, ועל כן נקשרה נפש מאיר בנפשה בעבותות אהבה, ויאבה לְקַחתה לו לעֵזר כנגדו, וגם אלישע אבה מאד בדבר הזה, כי הוא אָהב את מאיר אהבה עזה. אפס כי בפתע פתאם שִׁנתה תמר את טעמה ותתהולל כל הימים לְמֹרַת רוח אלישע וּלְמָרַת נפש מאיר. ובכל זאת היה העלם היקר הזה נאמן באהבתו אל תמר, ובברית שלומו עִם אלישע אביה, ולא עָזב את הָאֹבְדים והנִדחים ההם למוג ברעה ולשאת חרפת רעב. כל הימים ישב בבית אלישע מורו, וַיְנַהֵל אותו ואת בתו הַחוֹלָה בלחם ומים ככל אשר השיגה ידו. גם חִזק את ידי מורו הָרָפוֹת, וַינחמהו בדברים טובים, ולא שָׁת לבו אֶל דִבת עָם וְשׁוֹט לָשון. ברבות הימים הִרבה עוד אַחֵר לפשוע בה' ולכַחש בתורתו, כי כאשר הוסיפו בני עַמוֹ לְנַדוֹתוֹ ולגָרשו מֵהִסְתַפֵּחַ בנחלתם, כן הוסיף עוד סרה וכן העמיק עוד להַשחית את דרכו –. פעמים רבות הציקתהו רוח עִצבונו עד כי חפץ לשלוח יד בנפשו ולשום קץ לימי עָניו ומרודו, אך בכל פעם הֵשִׁיב מאיר אחור ימינו ולא נְתָנוֹ לטרוף נפשו באַפו. זאת היתה הנסִבה אשר הוקיר מֵאיר את רגליו מבית אָשׁר ידידו ימים רבים.

רבקה חִכתה יום יום כי יבוא מאיר לְבַקֵר את בית בעלה ידיד לבו, ואז תִדרוש מאִתו פֵשר דְבר מַחלת בַעלה ויגונו העז, אך בראותה כִּי נכזבה תוחלתה זה ימים כבירים, שָׂמה על לבה ללכת אֶל בית אחר ולבקש שם את מאיר. ואף כי בָחלה נפשה לצעוד על סף בית הפושע אשר קִללת ה' רֹבֶצֶת לפתחו; בכל זאת הֵציק לה רוחה ללכת למען דעת מה היה לבעל נעוריה ובמה תוכל להועיל לו. בנשף בערב יום החמישי בשֶבת אָשֵר בסוד חכמים כמשפטו, חָמקה עָברה באישון לילה ואפלה, ותלך לה אל בית אחר, ותשמור על מזוזת פתח האולם עד אשר יצא מאיר לקראתה. אימה חשֵכה נפלה עליה בהאזינה את קול אחר הַזֵד הארור מִתהלך בחדר מִשכבו, וְהֵד קולו יִשָמַע מארבע פנות הבית כהֵד קול שֵד לַיִל בחדר המָות –. לאט לאט נִדמה קולו, ומִלָיו נֶחבאו, כי חבלי שֵנה נפלו על עֵינָיו, ויישן. אז יצא מאיר אל פתח האולם, וַיִבָּהֵל מאד בראותו תמונה לנגד עיניו בחשכת הלילה ובבית אשר לא תדרוך רגל אדם בו, ויאמר: מי את? ומה לך פה? אם מבנות לִילִית אַת, נוסי לך מהבית הזה! כי גם בלעדֵך מְעון האֵבל הוא ורֵבץ האסון – ואם מבנות השמים אַתְ, ברוך בואך! בואי נא אל הבית הזה והפכי את מספדו למָחול –"". “מבנות אדם אנכי! – השיבה רבקה אמריה לו – אשת אָשֵר ידידך נצבת עִמְכָה בזה.” מאיר השתאה מאד בהכירו את קול רבקה אשר לא הִסכינה לְפַזֵר את דרכיה בלילות, ויאמר: האת, רכה וענֻגה, הַאַתְ תתחמָקין בֶאֱשוּן חשֶךְ לבקר את בית אַחֵר, ולבדך? – אין זאת כי אם דבר נחוץ הביאך עד הלום! – סַפְּרִי נָא לִי, סַפֵרִי! – “דבר אלהים לי אליך!” ענתה רבקה בפִיק בִרכים, ""שמעני נא עלם יקר! וישמע אליך אלהים –.”

חִיל אָחז את מאיר בשמעו עת דבריה, וירהיב עז בנפשו, וַיְנַהֵג אותה דרך החצר, ויביאנה אל חדר בית הנשים, שמה ספרה לו כי רוח רעה נוססה בלבב אָשֵר בהקיץ ובחלום, ועל משכבו בלילות יצעק לבו תמיד: ""בני! בני! החולדה! הבור! -. ""מה היא סִבַּת רוחו הרעה? ומה פתרון דברי חלומו? אם יד השגעון נָגעה בו? או הַנֹחַם יציק לו על אֹדות חטָאה גדולה אשר יַסתירה בקרבו ויכחידנה תחת לשונו? –. ""מאיר חשב מחשבות רגעים אחדים, ורוח בינתו הודיע לו פֵשר הדבר, אך הוא מנעהו בתוך חִכו, וימָאן לגלותו לאזני רבקה לבל תִּבָּהֵל וְתֵעָוֶה משמוע –. אולם היא האיצה וַתַפְצֵר בו בקול בֹּכִים כי יְגַלֶה לה את התעלומה הזאת, כי יתר הרבה תגדל עוד הצרה אם תשים חֹשֶׁךְ סתרה –. וַיֵעָתֵר לה מאיר, ויפתח פיהו בחכמה ויאמר: ""דעי לך אשה יראת ה‘! כי זה לפני חדשים אחדים נִדברו לִמודי ה’ בבית המדרש על דבר קְדוּשַת השבועה, ואחרית האיש המֵפיר אָלָה. ולמען תֵּת פחד ה' אל מפירי אָלָה, סֻפּר קֹשט דבר אמת זה: כי בחור חמד מבני נדיבים אהב נערה עֲנִיָה וישרת לב. ויהי היום בלכתם לשוח בשדה, נשבע לה הנער כי יארשנה לו לאשה, ובלבבו חָשב: הן אין עדים בזה, ומי יַענה כַּחשי בפָני? אך הנערה לא האמינה בשבועתו זאת, ותאמר: “אם אין ברוחך רמיה, הִשָׁבְעָה נא לי כיום בַּבוֹר הזה אשר נכח עינינו, ובַחוּלְדָה ההיא הַמְפַזֶזֶת שם בין סבכי היער. הן עֵדים בזה אַיִן לשמוע את שבועתך; אך אם תִשְקֹר לי, אזי יקחו החולדה והבור מאתך נקם.” הנער נשבע לה. ובקרבו צחָק לתֻמת לבבה, ויאמר בלבו: “למה אירא מדִברי אֶפע כאלה? מה יעשו חולדה ובור לי?” וישב אל ביתו, ולא שָת לבו להשבועה אשר נשבע לה, ולא ארכו הימים ויתחתן באיש אפרתי מבני העשירים, ויקח את בתו לו לאשה, ויאהב אותה אהבת נפש, והיא ילדה לו שני בנים מחמדי בת עין. אך הנוטע אֹזן הלא ישמע? והוא שמע את השבועה – וַיִתְעַבָּר! –. ויהי היום למועד הִכָּנֵס בנו הצעיר בברית אברהם, והנה חולדה מְגֹאֶלֶת בדם קָפְצָה מעל לב הילד, והיא מצצה את דְמֵי לבבו, וימת. במהומת מות כזאת, לא הפנו האבות אל בנם הבכור כי איננו בבית, והוא מפזז ומכרכר על פני השדה בשמחת לבב כמשפט הילדים אשר כגילו. ובנשאו את עיניו וירא והנה פרחי חֵן אשר להם הרִקמה, יפרחו מנגד, ויחמוד את יָפים, וירץ בחפזה אליהם, ולא התבונן כי בור עמוק מכֻסה בדשא תחת רגליו, וַיִפֹּל בתוכו, וַתִּשָבֵר מַפרקתו והִתפרדו כל עצמותיו, וימת. אחרי עֲבור הבהלה הראשונה, בִקשו האב והאם את בנם הָאֹבד, וימצאוהו מֵת, ועצמותיו לפי פַֹחַת נִפזרו –. האֵם התעלפה ולא נותרה בה נשמה בראותה כי שִכְּלָה את שני ילדיה הנעימים ביום אחד. אך האב הִבליג עֲלֵי יגונו האיום והנורא, ויֵדַע כי נִקמת ה' היא, נקמת שבועתו אשר הֵפִיר –. ועתה אַתְּ אשה יראת ה'! סַפרי נא לי אולי הִגיד לך אישך כי משוגת האב השָכול ההוא גם אִתו תָּלִין? אולי נשבע גם הוא אהבת עולם לעלמה אשר אהֵבה וַיַחֵל אחרי כן את שבועתו? ואולי בגלל זאת יתרוצצו רגשי נֹחַם בקבו, ובגלל זאת יצר לו על בנו יחידו, ויצעק בשנָתו “החולדה! הבור!? –.”

אֵימת מָות נָפלה על רבקה בשָמעה את הדבר הזה, אך צִדקת נפשה ועזוז אמונתה ובטחונה בה‘, חִזקו את לבבה, וַיְאַמצוּ את רוחה. ותפתח את פיה ותאמר: ""הה מאיר! לא אכַחֵד ממך כי פעמים רבות סִפר לי אישי ברוח נשברה כי בימי ילדותו הלך שובב בדרכי לבו. אך לא בזַדון חָטָא ואשם, כי בני בליעל נִלוו אֵליו וַיַטוּ אשוריו ממסִלות ישרים, גם אהבת אבותיו היתה במעל הזה, כי הם אהבוהו אהבה בלי-מצָרים כי יחיד היה להם, ועל כל חטאות נעוריו כִסו באהבתם. אמנם מעת אשר לקחני לו לאשה, הוא הולך בדרך תמים, לבו שלם עִם ה’ ועִם קדושיו, והוא ישר באדם ומְהִיר צדק, ונפשו יודעת מאד כי ה' הֶעביר כבר חטאות נעוריו ופשעיו. אפס כי עוֹד נכתמה נפשו בֶעָון אשר לפי ראות עינִי לא חֵטא היא, והעון הזה ימָרר את חייו כל הימים. ושמע נא איך נפל הדבר: בימי ילדותו חָשַק בתמר בת אַחֵר, כי היא צָדַתְהוּ ביפעת עיניה, ובטֹהַר אהבתה לָקחה את לבבו, וַיִשָׁבַע לה בה' כי יִקָחנה לו לאשה, ולא יָזַם אז לחַלל את שבועתו, רק מֵאֵן לבוא אִתה במָסורת החתונה עד מלאות לו שבע עשרה שנה. ובמלאות לו השנים ההן נִתכה חמת ה' על בית אַחֵר: כי אשתו אֵם תמר עָגבה על איש רומי, ותברח ותלך אתו אל ארצו, ואַחֵר פָּשַׁע ויכחש בה' ובתורתו. ואף כי לא מָאס אָשר את אַחֵר ולא שִקץ אותו ככל המון בני ישראל; בכל זאת לא הרהיב בנפשו עֹז להקים את השבועה אשר נשבע לתמר. ומני אז לא קרב עוד אל בית אחר, ויקח אותי לו לאשה. ומעִם תמר סָר רוח ה', ורוח עִוְעִים תבעת אותה. וזאת היתה לה מדאבון נפשה כי הובישה הורתה, או משֶבר רוחה על העֹנִי והלחץ אשר יסבול אביה הזקן, או ממצוקת לבבה כי עֲזָבָה אָשֵר דודה. ואולי כל הדברים האלה נקבצו יחדו להכותה בָשִׁגָעון ובתִמָהון. כי על כל אלה צדקת בדבריך כי מן היום אשר שמע אָשֵר את אחרית האיש אשר יֵחַל את שבועתו, כתעורר הנֹחם בקרבו, ומספר החולדה והבּוֹר אשר סֻפר בבית המדרש, יתיַצב נֹכח בפניו גם בחלום חזיון לילה"" – –.

עצמות מאיר רָחפו ממגור, ויאמר: “עתה נודע הדבר! – וְאַתְּ דעי לך כי רק השבועה אשר לא הֵקִים לתמר, רק זאת תדַכא לארץ חיָתו – אך זאת מֵאנה האמין נפשי: כי הרעות הרבות אשר מצאו את תָמר תַעצֹרנה כֹח לְשַנוֹת את טעמה! אנכי תִכַּנְתִּי את רוחה, ואנכי יודע כי אף אם רכה היא וענֻגה, לא יִתְּנוּהָ צדקתה ואמונתה לרדת פלאים ולנפול ביד השגעון –. ועתה – עתה נודע לי למה זה לא חָפצה תמר בי ובאהבתי, וכל יגיעי ועמלי להטות לבה אֵלַי נִשארו מָעַל – כי אהבתה נתונה כבר לאיש אחר, והיא לא תאהב פעמָיִם” – –.

עוד לא כִלה מאיר לדבר, והנה קול צעקה מֵעֲלִיַת קיר הבית, ואחריו קול צחוק נורא, וכרגע שָבה הדממה לאיתנה, ואחרי כן שׁרה תמר את השירה הזאת:

מַה יָקַרְתְּ מַה רוֹמַמְמְּתְּ,

מַה יָפִית מַה נָעַמְתְּ

אַתְּ אַהֲבָה בְּתַעֲנוּגָיִךְ!

לֵב נִדְכֶּה תְּשַׂ מֵחִי,

שׁוֹ גַלָיו תְּשַׁבֵּחִי,

תְּחַדֵהוּ אֶת פָּנָיִךְ


אַךְ אֲבוֹי כְּי תִזְעֹמִי,

וְלֵב גֶבֶר תִּפְצֹמִי,

מִבְּלִי תְרוּפָה לִפְצָעָיִךְ!

כִּי אָז יַעֲמוֹד נֶצַח

בְּכָל עַצְמוֹתַיו רֶצַח

בְּחֵץ חַד מְאַשְׁפּוֹתָיִךְ!


דִממת מָוֶת שָׁבה וַתְּרַחֵף סביב כבראשונה, ותמר נדמתה מִספר רגעים אחדים, ואחרי כן הוסיפה להשמיע בשיר קוֹלה, וַתָשַׁר:


מֵעֵת עֲזָבַנִי דוֹדִי

עֵינִי נִגְּרָה מַיִם;

מִבַּלְעָדֶיךָ, הוֹדִי!

לָמָּה זֶה לִי חַיִים?


חֲמוֹל עָלַי עֲזוּבָה,

הָשֵׁב לִי דוֹדֶיךָ;

חֲדַר הוֹרָתִי שׁוּבָה,

וְאֶחְסֶה בִּכְנָפֶיךָ.


שׁוּבָה, חַיֵי רוּחִי!

שׁוּבָה נֶחָמָתִי!

רְאֵה נָא מְרִי שִׁיחִי,

נַהֲלֵנִי אֶל מְעוֹנָתִי.


“את השירות האלה תשיר האֻמללה בכל עת אשר תשוּב רוחה אליה” אמר מאיר אל רבקה, “עתה ידעתי כי היא תריד בשיחה ותהמה על כי עֲזָבָה אָשֵר דוֹד נעוריה, ועיניה מיחלות כי עוד ישוב אליה ויוסיף אהבתה, כי היא לא תאמין כי הוא הֵפִיר את אָלָתו. ובכל זאת תחזקנה ידיך, רבקה! הוחילי לאלהים כי יאר פניו אליך וישם לך שלום, כי הוא לא יתן לעולם מוֹט לכל המיחלים לחסדו. וגם אָשֵר אישךְ אשר יְיַסְרֵהוּ הַנֹחַם לילה ויום, גם הוא יהי מאשר לנצח, והון וָאֹשֶר בביתו. כי אֵל רחמים ישוב ירַחמהו יקים סערת לבבו לדממה, ויאמר: סלחתי” –.

ברוח נשברה יצאה רבקה מאת פני מאיר, ותשם על לבה לטְמון בחֻבה יגונה לבל תוֹסיף עוד הַאדיב את נפש בעלה ברוח עצבתה, גם להַסתיר ממנו הדבר לבַעבור יגַלה לה הוא את סִתרי נגעי לבבו בתַחבולותיה אשר תעשה, ובהביעו לה צרָתו, יֵקל וְיִרְוַח לנפשו –. גם קִותה כי ירחם ה' את אָשֵר, ויסיר את האסון הצופה על ביתו, כי זבחי אלהים רוח נשברה, ולא בָזה ולא שִקץ עֱנוּת נפש נַענה. והיא לא ידעה כי לא ינַקה ה' את המפיר אָלה, ושבעתים יִקֹם מהנושא לשוא נפשו. בשובה אל ביתה, עלתה על ערש יצועה, אך שנתה נדדה מעיניה, ותִּשבע נדודים עד מוצאי בקֶר, ואז נפלוּ חבלי שֵנה על עיניה, ותישן. ותחלום חלום נוֹרא מאד, והנה היא נוסעת בעגלה עם בעלה ובנה לשיש את אחד ממיודָעיה מָשוש ביום חתונתו. צִלצלי תרועה ושאון תֻּפים עִם מִצהלות עִלזי לב, נָגעו כבר באזניה, ולבבה שָׂמח בקרבה, ופתאם נהפך מחולה למספד, כי כרגע חָדַל מְשוֹש תפים, שָבתה המְיַת כנור ועוגב, והעגלה נִצבת בתהו יְלֵל ישימון, ותמונה נוראה לנגד עיניה, תמונת איש שֵׂיבה אשר פניו כַּמֵת חוָרו, שערות ראשו פרועות, ובגדיו וידיו חמוצים בדם – התמונה הזאת הושיטה את כַּפיה המגאלות בדמים לקראתם, והסוּסים נבהלו וישתובבוּ, וַיהפְכו את העגלה, ויפילוה לתוך בור עמוק מאד. בבור ההוא קִדם איש זקן את פניהם. עיני האיש כלפידי אש, וכעיני צפעוני תעוֹפפנה בחוריהן. וכרגע הרעים עליהם בקול שחוק נורא מאד. זלעפה ופלצה אחָזו את רבקה, ורסיסי זֵעה נזלו ממצחה; ותאבה להרים קול צעקה, אך שפתותיה נאלמו. וַתְנַס לָנוס, אך רגליה כְלַנְחֻשתיִם הֻגשוּ, הררי מעמסה הֵעיקו את לבה, ולא נתנוה השב רוחה, עד אשר דמתה בנפשה כי ירדה שאול בחיים. בַּמֵצַר כזה שָכבה רבקה כרבע שעה, עד אשר נָגעה בה יד אדם ותעירנה מִשנתה, ותִפקח את עיניה ותרא כי בעלה נִצב עליה, והוא סַר וזעף.

“רבקה!”, קרא אשר בקול תוגה, “קומי לך רעיתי! הכָּרת פניך ענתה בך כי חלום רע חָלמת – יואיל נא אֱלוהַ ויהפוך את חלומך לטובה! יִשרי לב גם כי יַחלמו חלומות רעים, הם יִרְזמוּן על רוב טוב וָיֶשַׂע –. נִפלאת היתה בעיני מדוע לא הִשְׁכַּמְתְּ בבֹקר לעשות את השבת כאשר הִסְכַּנְתְּ, על כן באתי לחדר משכבך ואראה כי מִצחך רָטוֹב בַּיֶזַע, רוחך קצרה, וקול נַחרך חָזק, וָאֵדַע כי חלום מַבהיל חלמת, ומִהרתי להעירך משנתך. אך מה נעים גורלך כי רק לעתים רחוקות תִּפָּקְדי בחלום רע, תחת אשר אנכי אֵחָת בכל לילה מידי חלומות מפחידים, וגם בהקיץ אֶבָּהֵל מֵחֶזיוֹנֵי בלָהות מַרגיזי נפש” –.

“הה אַלוף נעורי וחותם לבבי”!, קראה רבקה ברוח חן ותחנונים, “למה זה תַּסתיר את סודך ממני? תעלים את מַצפוני לבבך מרעיתך? הגידה נא לי שאהבה נפשי! מדוע תלך חשֵכים כל הימים, וגם בלילה לא ישכבון עורקיך? מדוע יְחִיתוך חלומות נוראים בשֵנה, וצַלמי פלצות בהקיץ? הגידה נא לי, יקירי” –!.

“טוב לאדם אם עיניו לא תראינה את האֵיד הצָפון לצַלעו בימים יֻצָרו –! ראי נא! החיים יודעים שימותו, אך אם ידעו את יום מותם, אז לא שָמחו רגע קטן כל ימי חייהם. ועתה אַתְּ רעיתי למה זה תאבי לדעת חטאת נַפשי אשר בתִגרת ידה הָשברתי, קָדרתי, ויצורי כַצֵל כֻלם? הלא טוב לך כי הַסתר אסתיר אותה מפניך” –.

“הן אמת כי טוב לגבר לבל יֵדע יום מותו, לבעבור ישוב בכל יום אולי ימות למחר – אך מכַסה פשעיו לא יצליח, והדאגה אשר בלב איש, רק אז יַשְׁחֶנָה אם יְשִׂיחֶנָה לאחרים” –.

“הוי רעיתי! – ענה אָשֵר בלב נִפעם – מי יתן וידעתי במה אתרצה אֶל הנפש הטהורה אשר חֲבֹל חָבַלְתִי לה, הה! כי אז הודעתי חטאתי, ועוני לא כִסיתי –. אם לה' יחטא איש, יֵרָצֶה בְּצוֹם ותפִלה וצדקה, אך אם יחטא בן אדם לרעהו, לא יכֻפר לו בכל אלה, עד אשר יתרפס ירהב רעהו, וייטיב לו את הרעה אשר עשה לו, וְאַתְּ יודעת כי אנכי נשבעתי אמונה אֹמֶן לתָמר בת אַחר, והֵפרתי אחרי כן את שבועתי, ובגלל זאת הֻכתה בשגעון עד היום הזה. ועתה הגידי נא לי ידידת נפשי! איככה אוכל להיות מאֻשר באהבתך, ואיככה ישַמח בני את לבבי אם זכרתי כי קָניתי אָשרי ושמחָתי בנפש תמר ובדמי ימיה ואין לאֵל ידי להיטיב את הרעה אשר הרעותי לה? מי יקחנה לו לאשה? מי יסיר מעליה את הרוח הרעה? מי ינוד לה? ומי ירחם עליה? עד בור שחת ירדפנה קְשֵה יוֹמָה, ואין עוזר לה! ואנכי הסִבותי בכל אלה! אנכי! הה, חרב נוקמת מעופפת על פני תמיד, ועיני יראו כידי לרגעים”! –.

“שמעני יקירי”! – ענתה רבקה ברוח נכון – “חַכֵה נא עד יעבור זעם מַחלתה, ואז תקחנה אֶל ביתך ותבוא אִתָּה במָסורת החתונה כדת משה וישראל, ואנכי בכל אות נפשי אתן גם לה משפט בעלת הבית. ומה לנו ולדִבת עָם? יביעו ידברו עלינו ככל העולה על רוחם, הלא נפשנו יודעת כי חַפִּים אנחנו מפשע” –.

בלב נשבר מאד הִתבונן אָשֵר בפני רבקה, ויאמר: הוי רעיתי תמתי! כאשר תוסיפי להראות אלי את אהבתך ואת טובת לבבך; כן יוסיף יגוני להַרעימני ולדַכאני – אויה נא לי! כי נפש יקרה כמוך נָפלה בגורל נפש זְעוּם ה' כמוני –. דִמְיוֹנִי כנָבָל איש הבליעל אשר צָד בחֶרמוֹ אשה טובת-שֶכל וִיפת תאר כאביגיל – אך האלֹהים נְגָפוֹ, ואביגיל לֻקחה לדוד לאשה –. גם אנכי איש נבל ונבָלה אִתִּי! אהה ה'! תהי נא ידך בי, בְּרוֹק ברק וְלַהֲטֵנִי, הַרְעֵם רעָמיך ופצפצני, כי אנכי חטאתי ואנכי העויתי, אך חוסה נא על אשת נעורי, אל נא תִדֹם היא בעוני, גם חמוֹל נא על בני יחידי, ואל יִסָפֶה גם הוא בחטאתי, כי אלה הצֹאן מה חטאו""!! –.

""מצוקת לבבו הִדביקה לשונו לחִכו, רק שפתיו נעות לָצֶקֶת לחש. ורבקה חָמקה עָברה בלאט. כי ראתה כי גדול כאֵבו מאד, וכל תנחומותיה תשארנה מָעַל וְתוֹסֵפְנָה עוד אש ועצים הרבה על מוקדי לבבו. ותלך לבית המבשלות לעשות את שבת, ולשַלח את ראובן בנה לבית הספר.

למחר, ביום השבת, העבירו לִמודי ה' קול בבית המִדרש הבנוי לרגל הר המֹרִיָה: כי חֲכַם הרזים רבי עקיבא אשר עָלה ירושלימה, יגיד מישרים במִקדש מעט ההוא ביום השבת. קְדוֹש ה' זה, בא אל עיר הקדש לאסוֹף נדָבות בעד עניי בני עירו השוקדים על דלתות בתי המדרש, להתנפל לפני ה' על שִממות בית מִקדשו, ולשפוך כמים לבו כי ישוב יִבְנֶה צִיוֹן ויכונן מקדשו על מכונו, גם להגדיל תורה ולהאדירה, ולהכות נעוי לב בשבט פיהו על אשר נזֹרוּ מתורת ה' וחכמת אמת ויִנָזְרוּ לתורת חרטֻמי מצרים וחכמת יְוָנִית. חכמי ירושלים נתנו כָבוד לראש חכמי ישראל זה, וַירוממוהו על גַפֵּי מרוֹמי בית ה' לְבַשֵר שם צדק בקהל רב. והוא פָתח פיהו בחכמה, ותורת אמת על לשונו. שלהבת אהבת התורה מדלתי שפתיו מִתלקחת, ושביבי יראת כְּבוֹד אֵל מחדרי לבבו התמלטו. ובאחרית דבריו הוכיח בזעם אפו את זְעוּמֵי ה' המשליכים את דברי התורה ארצה, ובוֹז יבוזו לחכמת ישראל, וכל ישעם וכל חפצם רק לְחַבֵּק חֵיק נכריה, וְלִשְׁגוֹת באהבת חכמת מצרים וִיוָנים: “שמָעוני אחי ועַמי! דִבר החכם בקדשו, פה בעיר הקדושה אשר בָחר בה ה' מכל ערי התבל – פה בגיא חִזָיוֹן אשר רבבות חֹזִים חָזוּ מחזה שדי – פֹה במִקדש מעט אשר שְׁכִינַת אֵל שֹׁכֶנֶת בתוכו – פה נגד אֲרוֹן ברית ה' ונגד תורת קדשו – פה בסוד ישרים ועדת צדיקים – פה אביע אדַבר אך קֹשט אִמרי אמת, אגיד לנערי בני יעקב פִשעם, ולבחורי בית ישראל עונם! כי המה יחדו שברו עול, נִתקו מוסֵרות –. הוי פתאים חכמים בעיניהם, וסכלים נגד פניהם נבונים! הוי העוזבים מקור מים חיים את תורת אֵל חַי, לשתות מים מרים ומאררים: תורת החרטֻמים והאשָפים, וחכמת יְוָנִית אשר יבואו בקרבם לַצְבות בטן וְלַנְפּיל ירך, ולהכרית גם את נפשותיהם מחיי העולם! –.אל תדמו בנפשכם כי מתָעב אנכי את הוד החכמה, וביפעת כובדה אשים תָהלה! חלילה וחלילה לי לַחמוס מזִמות רשע כאלה! ונהפוך הוא כי אנכי מכַבד בכל לבבי את החכמה, בכבודה אֶתְיַמָר, אחפשנה ככסף, וכמטמונים אבקשנה! הלא ידעתם אם לא שמעתם כי אנכי חֵרפתי את נפשי לבֹא בנבכי ים החכמה, ובחֵקר תהום התבונה הִתהלכתי. אנכי העפלתי עֲלוֹת על מְרום הררי עֻזָה, ושלחתי את ידי ואכלתי מפרי הַפַּרְדֵס השתול שם בְּנָוה – ובחסד עליון באתי שם בשלום, גם יצאתי משם בשלום! –. ונגדה נא לכל זִקני עַמִי וחכָמיו אקרא בגרון ואגיד לכל תופשי התורה כי אם תֶחסר להם יד אחת בחכמה, תֶחסרנה להם לעומת זאת מאה ידות בתורה –3 אך לא חכמָתי חכמתכם, אתם צעירי צאן אדם! כי חכמתכם לא תתחקה על פעולות ה‘, כי אם על פוֹעֲלָם ה’, לא תַחקור מעשה ידיו, רק את עוֹשֵׂיהֶם: איך פְּעָלָם? איכה עָשָׂם? וּמַתָי? אָנָה? וּבַמָה? – ומאשר תקצר ידה דֵי הַשִׂיג חֵקר אֱלֹהַ ותַכלית שדי, על כן תחפה על ה' דְברים אשר לא כן, תִטפול עליו מַשאות שוא ומדוחים, תֵּתַע מישימון לישימון, עד – עד כי תְכַחֵש בַּכֹּל – –. אוי נא לנו כי בנינו המגֻדלים מנעוריהם על ברכי התורה הטהורה והחכמה הנאמנה, סָרו מהר מדַרכיהן הנעימים, וילכו אחרי הבלי שוא, אחרי דִמיונות תהוּ, אחרי יַלדי בני אֵל נֵכר לרע להם כל ימי עולם!! –. אמנם לא רק צעירי ימים, כי גם אנשים כבירים לימים אנשי שֵם ותופשי תורה ימָצאו בתוכנו אשר נָזֹרוּ מתורת ה' וַיִנָזרו לַבֹּשֶׁת –. הה, הביטו נא וראו אחרית אנשי עון כאלה! שִיתו לבכם אֶל אַחֵר זְעום ה‘! שֵם כבודוֹ נשמע עד אפסי ארץ, כי עשר ידות לו בכל חדרי התורה; ועתה נפל למשואות נצח, לב הותל הִטָהו אחרי הַתֹהוּ, וחכמת החרטֻמים האשָׁפים והיוָנים תוליכהו שולל ותצעידהו לתחתיות בור שחת! כל תועבת ה’ עָשׂה יעשׂה, וכל הישרה יְעַקֵש. כל זרע יעקב שפלים הם בעיניו ונבזים, וכל לִמודי ה' כטמאים נחשבו לו. גם שִנאתו אֶל הרומאים, לא מאהבת האמת היא, רק על אשר פִּתָּה אחד מהם את אשת חיקו לבגוד בו” –. “אין שלום”! אמר אֱלוה לרשעים! אחרית רשעים נכרתה! “אוי לרשע, ואוי לשכנו”! “מאֵרת ה' תחול על ראשו, ועל ראש”… ופתאם עצר החכם במִלים, ועיניו המבריקות כחזיזי זעם, משוטטות הֵנה והֵנה, והנה אחד מתלמידי החכמים הִתפרץ בתוך המון התלמידים, ויתנפל לרגלי החכם ארצה: “הֶרֶף נא מִקַלֵל”! קרא הנער ברעדה, “ידעתי אדוני כי ישר העויתי בכלכלי את שֵיבת אחר! אמנם איככה אוכל להיות אביר לב כזה לעזוב את מורי ומלמדי לעת זִקנה ככלות אוֹנוֹ וְהוֹנוֹ ובִתו היחידה הֻכתה בשגעון וכל בני אדם עזבוהו”? –.

“הוי מאיר”! דִבר אליו החכם באפו, ""איכה עֻפלה נפשך לדָבקה בזֵד ארור ההוא אשר אם יָשבו עוד כִסאות למשפט בירושלים, אז נחרץ עליו משפט מות? הבזה תהי אביר לב אם תנוס מבית חָלל רשע אשר רוחו דֶבר הוות וכל דבריו קטב יָשׁוד? ארור הוא לפני ה‘! יכרת ה’ לו שֵם ושְׁאָר, עֵר ועונה ולִהט אותו זעם ה' אשר לא יַעֲזב לו שרש וענף!! –.

ברגע ההוא נשמע קול רעם בגלגל, ועַמוד אש יָרד משמים אֶל בית המִדרש ההוא. המורים והתלמידים וכל העם נִבהלו נֶחפזו, שָערו שער, ויתמהו איש אל רעהו. אך רבי עקיבא נשא מרום עיניו, ויפרוש כפיו השמימה, ויאמר: “אֵל טוב וסלח! אם לעוברי רצונך תעשה אות לטובה כזה, בהורידך את עַמוד אִשך לבעבור אֶחדל מִזְעם וּמִקַלל את אחר זְעוּמך, מה רב טובך אשר צפנת ליראיך עושי רצונך! –. עתה שוב נא, מאיר בני! אל בית מורך לכלכל את שֵיבָתו, אך אל תאבה ואל תשמע לדבריו הרעים, פן תאלף את אורחותיו, ותשחית את נפשך לעולם –. עתה יִוָדַע לכם, כל יראי אלהים! כי ה' דורש ממנו לגמול חסד ולהיטיב לאיש חַסְדֵנוּ אף בעזבו יראת שדי –. ואתה מאיר בני! חלילה לי מקצוף עליך ומִגער בך, וגם בתחִלה לא חפצתי לקללך, רק לשמוע מפיך במה תצדיק את נפשך. וידעתי גם ידעתי כי מלאכיו יצַוה לך לשמור את רגלך מלכד, ואת לבבך מהִוָקש במוקש פועל און –. לבי יאמר לי כי יגדל שמך בישראל, ותהִלָתך תִמָלא כל הארץ”:

עוד לא כִלה החכם לדבר, והנה פתאם נשמע קול בכי ומִספד על יד פתח הבית, והאולם והרחוב נמלאו אדם מפה לפה. כל הקהל אשר בבית המִדרש, שאלו בתמהון לבב מדוע קול הקִריה הומה? ויסֻפר להם כי זה מעט נִרְצַח הילד ראובן בן אשר ורבקה ברחוב העיר בשובו מבית המִדרש אל בית אבותיו, ורבים אומרים כי אלישע בן אבויה רְצָחו נפש. כי בשוב הילד עם הילדים אשר כגילו מבית ה‘, פגשו את אלישע, והוא התיצב אצלם וישאל את פיהם את הפסוק אשר דָרַש רבי עקיבה בבית המִדרש. הילדים נָסו מפניו, אך ראובן לבדו התיצב לקראתו וישיב לו על שאֵלתו, ויחר בו אף אַחֵר וידקרהו בחניתו. רבי עקיבה נבהל מאד, ויאמר: ""נפלאת היא בעיני כי בקללי את הרשע העריץ הזה, נתן לי ה’ אוֹת בעמוד אִשוֹ כי לא הטיבותי לדַבר – אך מי יודע אם לא שָם לי ה' אות כי גם אש חמתו על הזֵד הזה מִתלקחת? – אמנם אם כה ואם כה, לא יִנָקֶה המְרַצֵחַ! כי אם לא יִשָפֵך דמי איש הדמים הזה על אשר שפך דמי ילד תמים לעיני השמש וביום השבת, אז תשוב קריה נאמנה אשר צדק ילין בה, לעיר הדמים וְרֵבֶץ מרצחים. אלהים דִבר בקדשו: “ציון במשפט תִּפָּדֶה”! ולכן אגיש את משפט הָרצֵחַ אֶל שופטי הרומאים, והם ישפטוהו וישיבו גמולו בראשו –.

“אהה אלופי”! קרא מאיר ברגש, “אמצא נא חן בעיניך אך הפעם! והטה נא אֵלַי אזנך: הה! צדיק הוא ה‘, וכל דרכיו משפט! יָדֹעַ תדע כי אָשֵר ידידי אֲבִי הילד הנִרצח, נִשבע לְתָמָר בת אַחֵר בשֵם ה’ כי יקחנה לו לאשה, ואחרי כן הֵפִיר את שבועתו, ויבגוד בה, והיא הֻכתה בשגעון מרוב עִצבונה, על כן פָקד ה' את עֲוֹן האב על בנו ביד אֲבִי הבת האֻמללה –. אמנם גם המרצח לא יִנָקֶה! כי אֵל נקמות ה‘, ונקם נקמת דמי נקיים. ואם אמת נכון הדבר כי הוא רָצַח את הילד, אזי ילַטֵהו חֲזיז נִקמת ה’ וזעם אפו; ואולי ירמוז עמוד האש אשר ירד בבית המִדרש, לשלהבת הנקמה ההיא –. הוי, הַנֹחַם הנורא יתעורר בחֻבו, יהי כעש בלבבו וכרקב בעצמותיו, וּכְשֹד משׁדי יָשֹד לְשַד חיָתו, וְיוריד את שֵיבָתוֹ בדם שאולה” –.

הֵיטבת דבר, בני! ענהו החכם, דָבר בעִתו דִברת! אתה הראיתנו לדעת כי ברב כעס לא תחדל שגיאה –. אך עליך בן חכם תנוח רוח ה‘, רוח חכמה ובינה, רוח דעת ויראת ה’. דמיונך כיעקב איש תם אשר גָר עם עשו ולבן, ולא הלך בדרכיהם הרעים, כי גם אתה גַרְתָּ עם אַחֵר זְעוּם אל, ואחרת עד כה, וְאָרַחְת לחברה עִם אָשֵר מֵפִיר אָלָה, ולא אָלפת את ארחותיהם. על כן הנני סומך את ידי עליך לתתך עליון על כל התלמידים, ואף כי צעיר אתה לימים, תֻקם עָל ובשֵם “רַבִּי” תִּקָרֵא. שפתיך ישמרו דעת קדושים, לבך יצפון תושיה, וכל מַעיָניך יהיו בתורת ה' יומם ולילה. יואיל אלוה ויגדיל שמך כשם הגדולים אשר בישראל! עתה שובה נא אֶל אַחֵר מורך, ושים לבבך איך ישַלח הַנחַם נחשים צפעונים בחֻבו"" –:

לבב העלם היקר הדגול בשֵם “רבי”, רָחַב ופָחד, וְשָמַח כמו יין, אך לרגעים תֶאבל עליו נפשו בזָכרו את הרעה הנשקפת על פני מורו, ועל פני אָשֵר ידיד נעוריו. ברוח מלא ששון ואסון שָב אל בית אַחֵר. הזקן האֻמלל הזה שוכב כאיש נִדהם על משכבו, ורק לעת הצהרים קם מתרדֵמתו. בעינים מְזָרות זְוָעָה הביט כה וכה, ויאמר: “בדד אנכי! משֻלח ונעזב כמִדבר. כל אוהבי ישנאוני, כל מכַבדי יזילוני, וכל רוֹאַי ינוסו מפני כמפני אריה משחית. ומדוע? יען כי לא מחשבותי מחשבותיהם, ויען כי מתָעב אנכי את גְאון צִדקותיהם אשר בהבל יסודם! –. הוי תולעים זוחלי ארץ! איכה תרהיבו בנפשכם עז להתחרות את הנשר הגדול הפולח לב השמים בתעופת עֻזוֹ? הלא כגבוה שמים מארץ, גבהו מחשבותי ממחשבותיכם! – . ובכל זאת מאֻשרים הם ממני בארץ! הן אמנם כי על כנפי רוח בינתי עַפְתִי בכל רחבי התבל, וָאֶסַק שמים ושמי השמים – בת עיני רָאתה אור יקרות אשר לא שְׁזָפָתו עֵין רֹאי, ובנהרי נחלי חכמה ודעת הליכות נפשי רחצתי – אך מה יתן לי ומה יוסיף לי זה, אם האמת – מַטרת חֵקר לבבי – כִסתה פניה ותתעלף? אהה! ערפלי הַשֶׁפֶק הקדירו את זהרי שְמֵי אמונתי, הִרכיבוני על רוח עִוְעִים, הִכּוּ את ראשי בתמהון, ויפיחו בי רוח משטֵמה לכל בני האדם –. מה יועיל לי זאָקראַטעס? מה יסכון לי אריסטו? גם פלאַטאָ ואחֻזת מרעיו מה יצלחו לי בחכמתם הרבה אם גם הם קִצְרֵי יד להציג את האמת ערומה כיום הִוָלְדָה? אם גם המה חָזו אך חזיונות תֹהוּ, ועל השערות תלויות בשערה אדני מֶחקריהם הָטְבָּעוּ? הה! ארורים הם כי אך הַתעה התעוני בנִבכי מבוכות תהום רבה, ובין המְיַת יְלֵל סערות גַלֵיהֶם בדד הניחוני, מְשוֹמֵם ונִפעם, ואין מָעמד, גם כל תּוֹצָאוֹת אָיִן! –. ארורים הם כל חכמי אָפַע כי גֵרשוּנִי מֵהִסְתַפֵּחַ בנחלת דת אבותי! ארורים הם כי מנעו את הטוב ממני! ועתה אין בי כחַ לשוב ולחַבק את חֵיק אֱיָלוּתִי זאת אחרי אשר שלחתיה מעל פני!! – –. גם בהיותי נכבד בעיני כל נכבדי עָם, ותלמידים רבים נהרו אלי מכל עבָרים לבקש תורה מפי; גם אז היה הַשֶׂפֶק כעש בלבבי וכרקב בעצמותי! לשוא שָמוּ אנשי השֵם קטורה באפי וירוממוני בקהל עָם! לשוא נשא אבויה אבי רבבות ברכות על אשר הוליד בן חכם ולמוד ה' כמוני! –. אבי, אבי! למה זה דליתני בגאוַת לבך וַתְּלַמְדֵנִי דעת ודרך תבונות לרע לי כל הימים? הוי! למה זה העירותני משנת התמימים? – הה, מה מָתקו ומה נעמו חיי המאמינים התמימים אשר באמונתם יחיו! –. אם לא אֶשְגֶה ישבתו שְלֻמֵי אֱמוּנֵי ישראל ביום הזה את השבת – הה, מה טובה מנוחתם ומה נָעֵמָה! כגן עדן הארץ לפניהם! עולָמָם יראו בחייהם! וְיִחיו כימי השמים על הארץ! –. אך אנכי – אויה לי! – אך אנכי אֹבֵד ונִדח לנצח, אך אנכי הולֵך קֹדֵר בלחץ יגוני הנורא, נפשי מִתעלפת, וחיי לשְאול הגיעו”!! – – –.

כדברים האלה דִבר האֻמלל ברוח נשברה, נחל דִמעה פָרץ מעיניו, ושָטף ועָבר על פניו אשר קֻמטו מִזֹקֶן וָעֹנִי. ""אמנם כן! הוסיף לְמָרֵר בבכי, אמנם כן! מתוקה היא שְנַת הבערות! מה מאֻשרת היא תמר בתי! שם בעלית קיר ביתי ממעל, שם תשב לה ותשיח עם לבבה, תשפוך מְרִי שיח ותרים קול רִנָה חליפות ביום, תבכה ותשחק לרגעים, ורק לעתים רחוקות בסור מעליה הרוח הרעה, נפשה עליה תאבל –. אוי נא לי! אנכי הסִבֹתי גם בנפשה! כי לולי בגדתי בדת אבותי, היתה כבר תָמָר למאיר תלמידי לאשה, כי הוא אהֵבה אהבת נפש, ואנכי שעשעתי נין ונכד על בִרכי, וַאֲבִיב עלומי שב אז וַיְחַדֵש ימיו כקדם –. ועתה – עתה היא עזובה ושנואה כאביה, בדודה וגלמודה בחלד, ועיני רואות את כידה, ואין לאֵל ידי להושיע לה!! – אהה! מדוע לא ינוח גם עלי רוח שגעון? מדוע לא הֻכה גם ראשי בתמהון ולבבי במהומת עִוְעִים, לבל אדע נפשי ולא אבין כל הנעשה לי!! – –.

אחרי דַברו, ישב אל ראש המִטה תָפוש ברעיוני בלהות, ומאיר התיצב מנגד ולא עָרַב את לבו להעירהו מתרדֵמת רעיוניו. אחרי רגעים אחדים הֵרים אחר את ראשו, ויקם בחָפזה ממשכבו, וַחֲזות פניו שָבוּ להפיק שאט נפש ומשטֵמה לכל החיים. אך בראותו את פני מאיר, אמר אליו ברוח עצבת: “הה מאיר! למה זה שַׁבְתָּ אֵלַי? הלא אנכי העידותי בך לבל תוסיף עוד ראות פני! ואיך לא יירא לבך מעדת המורים אשר עקיצתם עקיצת עקרב, ומדִבת עָם אשר כדֶבֶר באופל תהלך? הן אמת כי תנחומיך ישעשעו נפשי, אך חלילה לי לקנות תנחומות נפשי במחיר רב ויקר כזה! – ומה גם כי בכל עמָלך לא תוכל הועיל לי, כי תושיה נדחה ממני וגם באלהים אין ישועתה לי לנצח! – ואתה עודך עוּל ימים, כִּפָּתך עוד רעננה, ויש לך תוחלת ותקוה להיות מאֻשר בארץ, ולמה זה תשחית את נפשך חִנָם”? –.

“הוי אלופי”!, ענהו מאיר, יביעו ידברו עלי מְתֵי חלד ככל העולה על רוחם, אך אנכי לא אעזבך. הה! איככה אוכל לעזוב את אלופי לעת זקנתו ככלות כֹחו? – אך בכל זאת אַל נא תאמר לנפשך נואש, ודע לך כי כל עוד אשר תוכל בת עינך להוריד דמע, עוד לא אבד נצחך ותוחלתך, ועוד תשוב עינך לראות טוב"".

“הה בני”! – נאנח אחר בשברון מתנים – איך לא אומר לנפשי נואש, אחרי כי נִכזבה תוחלתי לדעת הליכות אֵל עולם! – הוי אך לריק יגעתי כל ימי צבאי עֲלֵי ארץ למצוא חֵקר אֱלוֹהַ! לתֹהוּ והבל כֹחי כליתי עד זִקנה ועד שיבה לבוא עד תכלית שדי! ומה לי עוד חיי בשָרים תחת השמש""? –.

“שאני נא מורי אם ארהיב בנפשי עֹז ואשאלך האם לא תדע לך כי ירבה אלוה מאנוש? וְלוּ ידע האדם דעת עליון וחֵקר אֱלוֹהַ, הלא אז היה גם הוא אֵל דֵעות כמוהו – –. ומה נִמרצו אִמרי החכם באָמרו: אִלו ידעתיו הייתיו –”.

""הן בזאת צָדקת בני! וגם אנכי כבר נסוגותי אחור מחֵפץ לבבי לראות את פְּנֵי ה' – אשר לא יִרְאֵם האדם וָחָי – אך מדוע גם אֲחֹרָיו לא יֵרָאוּ? מדוע לא יֵדע האדם שמץ דבר גם ממעשה ידיו בשמים ובארץ? – ראה נא, הנה אנכי זָקנתי ושבתי, ומנעורי הייתי בן מֶשֶק בית החכמה, ואדם אַיִן בארץ אשר הֶעמיק הִרחיב חִקרי לבבו כמוני, ובכל זאת ריקם שַׁבְתִי, ונפשי איננה יודעת עד מה, ומותר לי בְדַעַת מן הבהמה אָיִן – . הה! מי יודיעני פֵשר דְבר האדם וחלדו? – מי יפתור לי חלומנו פֹּה עֲלֵי ארץ? – מה תעודתנו בתבל ובחיי הבלנו תחת השמש? – מה מַטרת כל הבריאה הנִפלאה הזאת? מי יביאני אֶל מִסתרי הטבע? – מה ממעל לכוכבי אֵל, ומה מתחת לשאול תחתיה? – מה היה לפָנים עד לא נִבראו שמים וארץ, ומה יהיה לאָחור עת יִשָׁאוּ הם וכל צבאם שממות עולם? –. הה! מדוע נֵחַנְתִי בדֵעה בינה והשכל, ועל עפעפי צלמות?? – –.

""אהה מורי! הטרם תדע כי לעוֹן וחטאה יֵחָשֵׁב לאדם להתחקות גם על מִסְתְּרֵי אֵל ומַצפוניו? הכי לא בן מָוֶת הוא העבד אשר יִקֹּב חֹר בדלת הֵיכל מַלכו למען הביט אֶל מִסְתְּרָיו? –. ואף גם זאת כי לוּ הֶעפלת עֲלוֹת על הררי קֹדֶש האלה בעֵזר האמונה, כי עתה נִגלוּ לך תעלומות חכמה וְרָזֵי עולם, אך אתה הָרסת אֶל ה' רק בחכמת אדם לבדה בלי מִשענת האמונה, על כן נָפלת למשואות נצח –. ראה נא, גם נְעִים זמירות ישראל הִתחקה על שרשי הליכות אֵל עולם, אך הוא שָם האמונה אֵזוֹר חלָציו, ועל כן גִלה לו ה' פני לְבוּש אוֹרוֹ וַתָּאוֹרְנָה עיניו ויחזה מחזה שדי, ואז נוֹכָח וידע כי ""ראשית חכמה יראת ה' – "". ומה תכלית ספר איוב אשר כתב משה איש האלהים ברוח קדשו? הלא ללמד תועי רוח בינה ולהודיע לבני האדם כי קִצְרֵי יד הם וכל חכמתם תִּתְבַּלָע למצוא חֵקר אֵל אֵלִים הַמִסְתַּתֵּר בחֶביון הַפְלִיאָה, וסִתרי הליכותיו בַקֹדֶש אשר לא תְשוּרֵם גם עֵין כל מלאך ושָׂרף, ורק יראת ה' היא חכמת אדם, וסור מרע הוא בינת אנוש, והנסתרות – לְאֵל מסתתר! – . שית לבך לשמה מלך ישראל ראש כל חכמי תבל! הוא ברוחב בינתו צלל במצולות החכמה, ועל כל צִבאות רוּם וָשֶׁפֶל דבר נפלאות, אך בדָרשו חכמה בלי עזר האמונה, מה היתה אחריתו? כי הִתְקִיפהו הַשֶׂפֶק בַּ עֲבִי גַבֵּי מגִנו עד – עד כי התהולל בהבלי נֵכר4 –. אפס כי לא ארכו לו הימים ורוח האמונה התעוררה בלבבו, ותפקחנה עיניו לראות כי אך האמונה היא חֵלק אדם מֵאֵל ונחלת שדי ממרומים להנחילו חיי הזמן בארץ מתחת וחיי עולם בשמים ממעל, ואז קרא על גַפֵּי מרומי קרת, בראש הֹמִיוֹת ובפתחי שערים לאמר: “יראת ה' ראשית דעת!”. ובכל דברי שיריו הקדושים יביע רוח קדשו לכל בני האדם כי ליראה את ה' ולשמור מצותיו זה כל האדם! –. ועתה אתה אלופי היקר! למה זה יֵרַע לבבך כי מָנַע ה' ממך תעלומות חכמה אחרי כי אתה מָנעת את הטוב ממך בְּכַחשך באמונה ובתִתך כתף סוררת למִצות ה'? – הלא כאשר לא יִתָכֵן רְאוֹת בלי עינים ושמוע בלי אזנים, כן לא יִתָּכֵן להתחקות על הליכות רָזֵי החכמה בלי עֵזר האמונה! וכבר אמר החכם: אם אין תורה אין חכמה – "".

“אף בכל זאת חרה לי עד מָוֶת!” – ענהו אחר בזעם – “הלא אדם אנכי, בצלם אלהים עֻשיתי ונשמת שדי תחיני, ומדוע נִמשלתי כבהמה? מדוע לא אדע מאומה זולתי כי לא אדע? – וגם את נפשי לא ידעתי! הנפש הזאת נְוַת בית חָמרי היא, וכמו זרה נחשבה בעיני: נִפלאת בעיני ולא אדע מֵאַיִן היא באה? ולאָן היא הולכת? מי היא? ומה היא?”.

“למה זה מורי תִּטוֹש כעת תורת פָּלאַטָא אשר דָבקה נפשך אחריה? הלא היא אמָריה תאמר כי נשמת אדם אצולה היא מנשמת שדי, ובבואה הֵנה תבוא בַעֲדִי חכמת אלהים ודעת עליון, אך נִגזר עליה כי תשכח את הַכֹּל בהִתְחַפשה בִגְוִיַת אדם –. וגם חכמי ישראל הביעו לֶקח כזה כי ברֶדת הנפש פלאים תוך חדרי בטן, נֵר חכמת אֱלוֹהַ יָהֵל על ראשה, ולאור זה תִצפינה עיניה המון נסתרות מִקְצֵה העולם עד קְצוֹתָיו, אך בְהִתְמַלֵט הילד מרֶחם יולדתו, יַכֵּהוּ מלאך ה' על פיו וישכיחהו את כל אשר ראה וידע –. ומי מכל חכמי ישראל גם מכל חכמי הגוים אשר לא יאמינו אמונה אמָן בנֵצח הנפש ובנעימות נֶצח אשר תִשבע מזיו כְּבוֹד ה' בשמים ממעל! –”.

""הס נַער חֲסר לב! –´הִרעים עליו אחֵר בקול זעמו – ""התתנני לפני אֱוִיל אדם נִבער מדעת אשר יאמין גם במַשאות שוא ותָפל באשר כי מפי אנשי הַשֵׁם הָנְחלו לו? – איזה רוח חכמה עָברה על החכמים ההם ולא עָלַי? הלא חָכַמְתִי כמוהם גם אני, וחָכמתי לא עָמדה לי לדעת את הדבר הזה אשר הוא מְקוֹר חיים לכל החיים תחת השמש! – וכבר הִגדתי לך רבות פעמים כי אנכי לא אֹבֶה האמין בלתי אם בדברים אשר הַשג תשיג אותם בִּינָתִי, לְמֹרַת רוחי לא הִשיגָה עוד בינתי מאומה מכל אשר יאמינו חַנְפֵי לב ומוֹרֵי שקר – – "".

“סלח נא אלופי!” ענהו מאיר ברגש, סלח נא לי אם גם הפעם לא אֵחת מפני כבודך – כי בכל פעם אשר יֵחַל שֵׁם ה‘, אין נותנים כבוד גם לרב ומורה! –. הגידה נא לי איך יָעֹז אֱנוֹש רִמָה לחַפאות על אֱל צדיק דִברי בָלַע כאלה? ההוא יעשה עָוֶל כזה לכַלות את נפש האדם כִּלְיוֹן עולם? הלא הוא צוּר עולמים, פָעלו תמים, וכל מעשהו אך חסד ורחמים מן העולם ועד העולם! –. הה! איך תְּנַבֵּל כֹּה הֲדַר חכמת אלהים בתִתך בו מִגְרָעוֹת אשר לא ימָצאו גם בבן אדם ילוד אשה: ""הכי יַהרוס בֹּנֶה חכם את היכלי תפארתו? אם ישָרש עֹבֵד גנים את נִטעי נעמניו כי יעשו פֶרי? התכבד יד אנוש אֳמן על כלי תפארת מעשהו לאַבדו אבדן נצח ולשימהו כעפר לָדוש? אם יִפְקֹד א",ההשכלה,
קלמן שולמן,בשובי אל ארץ מולדתי,"פה עמוד אֹרֵחַ! – הה, איך לבי מְקַפֵּץ בי! – הסו שרעפי, הסו אל תרעשו! אף רוח בקרבי הֵרָגְעִי וָדֹמִי! – הן רגלי עומדות בִּקְצֵה גבול קדשי, גבול ארץ מולדתי, ארץ אשר אליה תשוקתי מעודי בארץ נוֹדִי, ונפשי כלתה גם חלתה מחלת אהבתה – –. האח, כמֵקיץ משנת המות לֵאור באור החיים, כן הקיצותי עתה! – הֶחָלַמְתִּי עד כה? אם כל מצוקותי עד הֲלום היו אך חֲלוֹם? – הה, ומה נורא החלום ההוא! מִבַּלְהוֹת זעמו יִבַּהֲלוּ גם אלופי שְׁאוֹל, וְאֵילֵי השחת יֹאחֲזֵמוֹ רָעַד! – אך מהֻלל שם ה' כי הקיצותי – והחלום פָּשַׁט וַיָעֹף וַיֻדַד אל ארץ עיפתה – האח, הקיצותי ותמונת ארץ מולדתי אביט, וזלעפת קֹדֶש ועליצות רעד תסערנה בחדרי לבבי – שלום לך, ארץ מולדתי! אֵם עֲדִינָה! שְׂאִי שלום מאת בְּנֵך הנודד! וראי איך יתגלגלו אֶגְלֵי דמעות מִגֻלוֹת עיניו, שמעי נא סערות אנחותיו המתפרצות מִבִּתְרֵי לבבו, הביטי נא אֶל גוֹזָלֵך אשר גְזָלוֹ צוֹק עִתוֹתָיו מִקִנֵך וישׂערהו אל ארץ גזֵרה – אך למה זה אריד בשיחי? הנה שַׁבְתִּי אליך, אמי מְשׂוֹשׂ חיי! הנה שבתי אליך ואת תופיעי אלי ביפעת קדשך, תפרשי ידיך לחבקני באהבים, “ובני אתה” תקראי בהוד קולך, “אני היום ילדתיך”!… האח, מה זה תראינה עיני שם מרחוק שם על צלע הרי בתר, שם אראה בית אבי וחדר הורתי – בית אשר לא חָלוּ בו ידי אֳמן, לא נִבנה לתלפיות אף לא מָשׁוּחַ בששר, אך תוכו רצוף אהבה, צדק ילין בו, ויראת ה' היא אוצרו – הה, שם בירכתי הבית נִצְבָה ערש ילדותי, ערש אשר ישנתי בתוכה ראשית שנת חלדי ומלאכי שלום רחפו מראשותי להנעים בחלומות נעימים את נעימות תנומתי – הוי, הַמֵּצַר ההוא מֶרְחַב יָה היה לי אז, ועתה – עתה גם מֶרְחבי שמים יֵצְרוּ לנפשי הַמְּצֵרָה! – וראה נא שם בפנת הגג תְּקַנֵן עוד הדרור ותעיר קִנָּהּ בקול רִנָה כבימים הראשונים – הה צפור נודדת! ההרחקת נדוד גם בארץ הצבי צִבְאוֹת אלהי הַצְבָאוֹת? הרחפת שם על מרום הר המֹרִיָה? הה! ומה שׁלוֹם ירושלים? הַהִרְנַנְתְּ מוֹצָאֵי בִֹקֶר על תועפות ארזי אֵל בראש הלבנון? הֲיִשְׁלְיוּ שם אַחַי שארית צאן קדשים? – וראה נא גם ראה שם בַּעֲלִיַּת הקיר תעופינה עוד הַיּוֹנִים אל אֲרֻבּוֹתֵיהֶם, הָגֹה יהגו בגרונם, ובעיני יונים תַּבֵּטְנָה עלי לבקש ממני אָכלן – התכירוני עוד הה יַלְדֵי שֶׁפֶר! התכירו עוד את הילד המאֻשׁר אשר שָׂחַק בכן וַיֵט אליכן אֹכִיל? – ואתה נהר דניעפער! הנהר היוצא מעדן! מרחוק אראה מרוצת מֵימֶיךָ, מֵי זהב, ואזני תשמענה הֶמְיַת גליך המתגלגלים לרגל הר בית אבותי, וכסוד שִׂיחַ שרפי קֹדֶש ישיחו לי חידות מני קדם ושפוני טמוני דורות עולמים – על חֻפֶּיךָ, נחל עדנים! יִ שְׂגוּ עוד ערָבים רָמֵי הקומה, ובין עפאיהם כנפי רננים עוד נעלסים, ושם יִשָׁא עוד הָאִי הקטן את ראשו מעל גלי זֹהַר וזֵרֵי נצנים יכתירוהו –. שם יִפְרֶה עוד התפוח אשר בצלו חמדתי וישבתי ופריו מתוק לְחִכִּי, ושם על החוף המפנה ימה, שם מעבר מַטה מוסדה, שם עברו צִבְאוֹת סַנְחֵרִיב דוֹרֵנוּ1 לרֶשֶׁת משכנות לא להם, אך אֵל גבור גָעַר בגבור עריץ ההוא, ומגערת אפו רֻדַף כמוץ הרים לפני רוח, ואחריו ראש הֵניעה הבת רוסיא: “מי הִמְרִיצְךָ להוציא אל הֹרֵג מבחר בחור ארצך? – למה זה הִרְגַזְתָּם ממנוחות שאננות לְפַזֵר עצמותיהם על אדמת נֵכָר וּלְדַשֵׁן שדמותינו בדמי עלומיהם? הטרם ידעת כי זאת רוסיא האדירה רֹבֶצֶת כלביאה בתוך איירופה ומי יפחידנה? הטרם ידעת כי סלע כבד היא בשרשי הים וכל סערות תימן לא ישערוה ממקומה, גם כל משברי זָדוֹן על תעצומות עֻזה יתחטאוּ? – ואתה הר נִשפה אשר בתרועה הֶעפלתי עֲלוֹת על מְרוֹם קִצְךָ, וכאיל דלגתי על מִפְרְשֵׂי יריעות פרחיך! שלום לך ושלום לְאֵילֵי חָסנך הַסֹעֲרִים לב השמים בִּגְאוֹן תַּלְפִּיוֹתֵיהֶם! – מה יפה הדרת הַשֵׂיבָה המרחפת על רוּם מצחך, ימיך כימי השמים על הארץ, ועוד לא כָהתה חמדת ימי עלומיך, ככֹחך אז עת הרים יֻלדו, כן כֹחך עתה, ומעתה עד מוֹט הרים בלב ים הנצח – האח, מה יפיפית ומה נעמת! אך מה רע ומר גורלך כי נטעך יוצר הרים בערבות שְׁאִיָה כזאת, בתוך מִדְבַּר אָדָם אשר הֵשָׁם אלוה רוח רֶגֶש ולא חָלַק להם לב משכיל אל יֹפי ונשגב – למן היום אשר חוללה אותך יד מחולל כֹּל, נרדם הַהֵד בסתר כנפיךְ מבלי מעִירוֹ בהֶמְיַת כנור נעים. על אלפי נצניך לא הוּשׁר עוד שיר אביב, ורבבות שׁוֹשָנֶיךָ עוד לא הוּלָלוּ. בתוך מִקְדְשֵי סִבְכִי יעירך לא נשמעה עוד זמרת יה, ועל תועפותיך לא הִרְנִין עוד איש מוצאי בקר וערב – ומה רבה שמחתי! אנכי אנכי הוא ראשון אדם אשר למראה הוד יפעתך יתנוססו רגשות נשגבות במשכיות חדרי לבבו, ורוחו יציקהו לָצֶקֶת הגות לבו עֲלֵי הגיון בכנור – ברעד קֹדש אעפילה איפוא עֲלוֹת על מְרוֹמֶיךָ, ברעד קדש אעירה כנורי, וצלצלי קַוָיו יתפוצצו על כל אפסים, יִנָשְׂאוּ על כנפי הרוח הצח ויגיעו תוך אזני הַהֵד להעירהו משנת עולם… האח! ימי ילדותי חִדשו כנשר נעוריהם, אֲביב עלומי שָׁב אלי בהדרת קדשו, וכל שעשועי הילדות והשחרות נִצבו נֹכַח פני כבירחי קדם – אך מי מִלֵל לי כי אינני עוד ילד שעשועים גם עתה? נגדך אלהי עולם! נגדך עוללים ויונקים אנחנו גם עד זִקנה ועד שֵׂיבָה – הידד! עוד עודני ילד קטן, כִּפָּתִי עוד רעננה, ויונקתי רטובה עוד מִטַּל ילדותי! הבה! אֲדַלֵג על ההרים – אעלה על ראש אמיר – אתהולל בשדות וגנים – אֶחזה לי צִפּוֹר הקיץ המרחפת שם על אֲגַפֵּי זהב – אקטוף לי זֵר פרחים מפִּרחי חֶמד אשר להם הָרִקְמָה – ארחץ בשרי במֵי הנהר – אפרשה כפי לִשְׂחוֹת עד האי הקטן ההוא – אִספו לי עֶדרי חֲבֵרָי! – אֵתָיוּ הֵנָה אַחַי וְרֵעַי! הנה חג היום לנו, חג הִתְקַדֵש חֹדשׁ האביב – ראו נא כי דָשְׁאוּ נְאוֹת שָׂדַי, וגיל גבעות תחגֹרנה – הנה מַקֵל תפארה לְרִכְבָה, הנה אֵזוֹר חלצי למתג ורסן, הנה חרבות עץ וּקְשָׁתוֹת – יקומו נא איפוא הנערים וישחקו לפנינו! – התיצבו במערכה! – התאחדו! הֵימינוּ! – הָשׂימו! – הַשׂמילוּ![ftn2] –.”אך הס הוֹלֵל! אל תָּהֹלָה"" הוי –!, מי זה ירעם כה בקול שַׂחקו? – הקולך זה בְּכוֹר שטן? הקולך זה הה נָחַש השחת אשר תְּקַנֵן בחדרי לבי? הגם פה מצאתני הוי יליד הַתֹּפֶת?2 – הָשַׁע ממני ואבליגה מעט קט! יגער ה' בך השטן! למה זה מִהרת להרעימני מחלום דמיוני? מדוע לא תְחָנֵנִי ולא תִתְּנֵנִי לרכוב רגע קטן על כְּרוּב חזיון רוחי? הלא באמונה עבדתיך מעודי ועד היום הזה! מִמִבְחַר מִיץ חיָתי כִּלכלתיך, ומראשית חלבי ודמי הִרויתיך, וכל אשר שאלת ממני לא אָצלתי ממך! ועתה עֲשֵׂה נא אתי חסד והרפני עד בלעי רֻקי, הניחה נא לי לחלום חלומות ימי נעורי בהקיץ – הה! אך לשוא אתחנן! עֲרֵלָה אֹזֶן הפתן הזה משמוע, ולהכעיסני הוד גם למוגגני יַצֵב כל צרות לבבי נגד עיני ולא יַצֵב גבולות להנה – וכעוף התעופפו כל חזיונותי וחלומותי, וַעֲרוּמָה כיום הִוָלְדָה תֵּתַצַב האמת נֹכַח פני – הה! הנה שַׁבְתִי לגן עדני, אך מה יושיעני זה אם הבאתי אתי התפתה! מה יועיל לצבי מֻדָח בברחו אל מעונתו אחרי אשר נִחתו בו חִצֵי הציָדים? הוא יברח ויד המות אֹחֶזֶת בו, הוא ירבץ ובקרבו רֹבֶצֶת חמת השחת וּתְלַהטהו –. אויה לי! יונק רענן מָלֵא רסיסי טל יַלדות הִסִיעַנִי זמני מִזֶה, ועץ יָבֵשׁ הֲלוּם חֲזִיזֵי רעם השיבני הֵנה! – רוח אלהים רעה כַּעֲנָנָה הֲרַת רשפי אבדון, שֹׁכֶנֶת על בתי נפשי, תְּשַׁלַח ברקים ותפַלח כליותי ולבי, תמַלא עֲטִינַי מרורות פתנים, גם תסכסך בי נחשים שרפים אשר אין להם לחש – אהה! נגזרתי מארץ החיים ואתמשל כרפאים באשמנים, הוי, והנני עדי אֹבֵד! –. אֹבֵד! למה באת הֵנה? מה לך פה ומי לך עוד פה? הן הבט נא, בית אבותיך הֻכָּה כבר לרסיסים, וּשְׁאִיָה יֻכַּת שעריו, ואבותיך – איה הם? גם אחיך ומודעיך עוד אינם – וַאֲביב חייך קֻבַּר גם הוא פֹה במחשכי ארץ נְשִׁיָה, וְאִתוֹ גם חֲלוֹם תקותך על עָפר נָחת! – ומה לך להתנודד כַּצֵל על קברי צלמות אלה? – והחיים אשר הם חיי עדנה, מוּזָר אתה להם, לא ישיתו לבם אל רוממות יגונך, וּקְדוֹשׁ עצבונך לא יחשובו. רוח האמת המתנוססת בך, מְעֻוָת לא יוכל לתקון הוא בעיניהם, ורוח נכון אשר תפעמך, חסרון לא יוכל לְהִמָנוֹת הוא – ואתה רק אתה היית בעוכריך! כי מדוע קרעת בחזקה את סגור לבבך ואת סגור עיניך לחזות באור האמת? מדוע שלחת את ידך לקחת מפרי עץ הדעת? הה! והנה הִנך ברעת רעתך כיום הזה! – –. אך מה זה אראה שם מרחוק? שם בְּכַר נִרְחַב בֵּינוֹת לשיח השדה – הה! חֲצַר המות, בית קברות אבותי – שלום לך שר מנוחה, שר שלום! ושלום לכל המאֻשרים השוכנים בסתר כנפי מנוחתך! – בראותי פניך קמו פתאֹם סערות חלדי לדממה, ונפשי שָבה למנוחתה – האח, פה נְתִיב קֹדֶשׁ אשר לא יְדָעוֹ הָאֵיד, לא שְׁזָפַתוּ עֵין האסון, ולא עָדה עליו צוֹק העתים, ונעלם מעיני פגעי התבל וַהֲבֵל הֲבָלֶיהָ – פה שָׂם ה' חוֹל גבול לים זועף, ים החלד, לְגֵאות דָכְיו וְשׂוֹא גליו, ופה יתן עליו בקולו: “עד כֹּה תָבֹא ולא תוסיף”! -. הַס הֵלֶך! בדממה תצעד הֵנה, שַׁל נעליך מעל רגלך, קַדֵשׁ חדרי לבבך, בתי נפשך קַדֵשָׁה, כי ** אדמת** קֹדשׁ היא. פה ינוחו בני אֵל חָי יָחִיל ודומם עֲדֵי יעירם שופר שדי לֵאוֹר באור חיי עולם – אסורה נא ואראה מי הם המאֻשרים הַנָמִים פה שנת מרגֵעה? – מַצְבוֹת שַׁיִשׁ לא הֻצבו מראשותיהם, ואותות זהב לא ינוצצו עליהן, רק מקלעות פרחים יכתירו את קִברי שֶׁקֶט האלה, וירק דשא זֵר לראשם. כי עַם עני וָדַל חתרו בזה מִיַם חלדם אל חוף המנוחה, ובני עֹנִי יגיעי כֹחַ ינוחו פה על משכבם בשלום. אך ראה נא, שם מבעד הפרחים נשקפות מצבות עץ שִׁפלות קומה, ועליהן כתובים בעט ברזל שמות הישֵׁנים והליכות עוֹלָמָם – שא נא עיניך מי הוא זה האיש אשר התנצל פה את סֵבל החיים מעליו? – הה! אבי! אבי! פה תרגיע, פה תנוח עד כי היום יפוח, ושם מנוחת אליהו אָחִי, בחור נחמד כשושנת האביב על אפיקי מים, אשר סערת המות חֵמה יָצְאָה וַתִּקְטְפֵהוּ בעודו בְאִבּוֹ – ושם – הוי מי זאת המצבה הנשקפה שם מבעד סבכי העצים? למה זה ירעד לבי וְיִתַּר ממקומו? – הה! קֹדֶשׁ המקום הזה לנפשי! שם תנוח אִמי הישָרה – ה' יחונן עפָרה! – אֵלָה עֲבֻתָּה שתולה מראשותיה, ובין עפאיה תהגה יונה תַמָה – כאשר היתה גם היא יקרה ותמימת דרך – מַעין זך יפיץ פלגיו פה על נאות דשא, ומימיו הטהורים כטהרת נפש הורתי, יזלו ויפזזו כֹה וכֹה – הה, פה אתנפל ארצה, פה אֶרצה עֲפָרֵךְ הה הורתי וּבְמוֹ פי אתחנן: ""חוסי נא עלי! חוסי נא אֵם רַחֲמָנִיָה על בנך יחידךְ, ותני נא לו פה אֲחֻזַת-קבר במשכנות מבטחים האלה! הה, עד מתי יַרְעִשֵׁנִי קְשֵׁה יומי כארבה, יוֹרִישֵׁנִי רֵאשׁ וָעֹנִי, יַרְוֵנִי רוֹשׁ ולענה, אף יְיָרֵשׁ את מורשי לבבי? – חלילה לך, אֵם עֲדִינָה, להקשיח את לבך מֵרַחֵם בר לבבך!… אך מה זה תשתוחחי נפשי ותתעטפי עלי? הוחילי נא וַחֲבִי כמעט רגע ובית חמרך יִשָּׁאֶה שממה, ואז תשובי למנוחיכי! – וְאַתְּ ארץ מולדתי! אַתְּ תְּיַשְּׁנִנִי אז בחיקך, תחבקִני בנעימות ימינך, ובִקְדוֹשׁ חֶבְיוֹן אַפִּרְיוֹנֵךְ אישן אנוח עד אחרית הזעם, עד קץ הפלאות, קץ הימין ",ההשכלה,
קלמן שולמן,הכליף ועבדו,"בְּשֶׁבֶת הַכַּלִיף חוסיין בן עלי עִם שריו ומיודעיו לאכל לחם, שפך אחד מעבדיו סף אֹרֶז רֹתֵחַ על ראשו, כי נִדחתה ידו. בשצף קצף התנשא הכליף ועיניו מְזָרוֹת זעם על העבד, אך העבד מִהר ויתנפל לרגליו ויקרא לפניו את המקרא הזה מספר הקוראן: “שערי גן עדן פתוחים לפני האיש המאריך אפו ומושל ברוחו”. והנה כרגע שָככה חמת הכליף, ויאמר: “שב אפי ממך”. אך העבד הוסיף לקרוא לפניו את אחרית המקרא ההוא, לאמר: “ולפני האיש הנושא עון ופשע וחטאה”. ""אנכי מֹחֶה פשעך, וחטאתך לא אזכור עוד! "" ענהו הכליף. אולם העבד הוסיף עוד לדבר: “האֵל הטוב אוהב את האיש המשַלם טובה תחת רעה” – –. וימהר הכליף ויושט לו את ידו ויאמר: “הנה אנכי משלח אותך לחפשי וארבע מאות אדרכמונים אשקול לך עוד מבית גְנָזַי”. ברגשי תודה אָחז העבד את רגלי הכליף ויאמר: “דִמְיוֹנְךָ אדוני כעץ עושה פרי אשר יַטה את צִלוֹ ויתן את פִּרְיוֹ גם לְעַז נפש אשר ישליך עליו אבנים” –.",ההשכלה,
קלמן שולמן,ידידה וחצר-מות,"ידידיה וחצר-מות, שני רֵעִים אהובים וגדולי חקרי לב, נָזֹרוּ מתשואות קריה וישבו במקדשי התולדה להתחקות על שרשי הליכותיה ופליאות נתיבות חכמתה. ידידיה התרפק על חמדת התולדה בשמחת לבב ועליצות נפש, וחצר-מות עוֹיֵן את יְפַת עין ההיא ובכל הוד מחמדיה ישים תָּהלה. יום יום נועדו יחד לשוח בין שדֵרות אלוני חֹסֶן וישיחו בכל פעלי התולדה והליכות דרכיה. בבֹקר לא עָבות בחדש האביב, בלכתם לשוח בין האלונים כפעם בפעם, נדברו איש אל רעהו כדברים האלה:

ידידיה. הנה היום בהיר בשחקים, על כל נאות שָׂדַי הדרת שַׁדַי שוררת, והתולדה הנחמדה תצהיל פניה לְשַׂמֵח כל נפש ורוח, ורק אתה לבדך תלך קֹדֵר ועל עפעפיך צלמות!

חצר-מות. הֶרף נא ממני! הטרם תֵּדַע כי מְתָעֵב אנכי את גְאוֹן התולדה וכל יפעתה שנאתי מאסתי?

ידידיה. עמל הוא בעיני איכה תזהם כוס ישועות כזאת בשאט בנפש?

חצר-מות. יען כי זבובי מות יבאישו את יֵין רִקחה –. ראה נא, לעיניך תופיע התולדה ככלה חכלילת לְחַיַיִם ביום כלולותיה, ולעיני תראה כַבָּלָה וּנְבָלָה אשר אחרי בְלוֹתָה תקרע בפוךְ עיניה, תמשח קִמְטֵי לחייה בששר ותיטיב דַלַת ראשה לבקש אהבה – מה יפו בגדיה החמודות עִם שלל צבע רקמותיהם! אך מי לא ידע כי מיום היותה תוציא מאוצר הכליון בְּלוֹיֵ סְחָבוֹת וּבְלוֹיֵ מְלָחִים ותעש את הבגדים החמודים ההם? כה עשתה לפני רבּוֹת שנים, כה תעשה גם עתה וכן תעשה גם עד בלתי שמים! אבני הנזר המתנוססות בתוך קְוֻצוֹתֶיהָ וכל עֶדיה וחליתה, שְׁאוּלִים הם לה מיד שְׁאוֹל ואבדון – וכל צאצאיה אך רפאים מֵתֵי עולם הם אשר לרגעים תחליפם ויחלופו ותשוב ותחַדש אותם להוציאם אֶל הֹרֵג – הידעת, הוי עוּל ימים! הידעת עִם מי תֶארח לשוח פֹּה תחת השיחים? הידעת כי עִם מֵתֵי שַׁחַת תתהלך בארצות החיים? הידעת כי רחבת תבל הלזו אחֻזת-קבר היא לאבותיך ולאבות אבותיך? ומי יודע אם לא יִשָׂא הרוח הצח הזה על אֶבְרָתוֹ את שַׁחַק עצמות אבותיך בְּהִזָרוֹתן בארצות תבל וְיִזְרֵהוּ פֹּה על פניךְ? מי יודע אם לא תשתה אבק דק מעורקיהם הַבָּלִים בעת אשר תשבור צמאך על מֵי המַבוע הזה? מי יודע אם לא יתנוסס רְסִיס שמים ההוא אשר הוליד בלב איש אלהים רעיוני קֹדשׁ קדשים, מי יודע אם לא יתנוסס כעת בלב רשע ובן פריץ אשר יהרה שֹׁד ויוליד רֶצַח? – הוי נשפך לארץ כבדי על כבוד האדם אשר מסִבוֹת יתהפך וחליפות מאליפות לו!

ידידיה. שאני ידידי אם אגזֹר אֹמר כי מִלים בלי דעת תצמיד לשונך! מי זה לכפך יתקע כי לא תשובנה גְּוִיוֹת בני האדם אחרי בְלוֹתָן בשחת בְּלִי, לפעול את הפעולות ההן אשר פעלו בעודן בחיים, כאשר תשובנה הַנְשַׁמוֹת לעולל את העלילות אשר עוללו בהיותן כלואות בבתי חֹמֶר? – הטה נא אזנך ושמע נְעִים זמירות הזָמיר על ראשי האלונים שמה, מי יודע אם לא הִתחפש עֲפר גְוִיַת טיבולל בנותן זמירות זה? – מי יודע אם לא יעפילו עפרות גֵו פינדאַר עֲלוֹת על כנפי הנשר הפולח עבי שחקים בתעופותיו? – מי יודע אם לא יְרַחֵף אֲבַק גוּפת אַנאקרעאָן על אברות רוח האביב המנַשב פֹה על פני שושני העמקים? – מי יודע אם לא יתבוללו בשמן תורק, תמרוקי אהובת רֵעַ, אגלי מֹחַ מעצמות אוהבה כי מֵת? – מי יודע אם לא יתלכד שמץ אבקת רעיה אהובה אחרי מותה, באבקת רוכל אשר יריח דודה החי? – ומי יודע אם לא יִצָמְדוּ שרידי עֲפַר אוהבי כסף נושכי נשך, לשקלי הכסף החבושים בטמון בבתי אוצרם? – ראה נא ידידי, מהכוס ההיא אשר רוחך שֹׁתָה מרורות רעל, אשתה אמצה אני נופת צופים –.

חצר-מות. לא במהתלות כאלה תגהה ממני מָזוֹר, נחפשה נא דרכינו בנֵר החכמה ונראה מי יאציל מפיו דבר אמת.

ידידיה. בהסירך עצב מלבך, אז נרדפה לחַפש את דרכינו באור החכמה.

חצר-מות. דבריך ידידי לא יִתָּכֵנוּ, כי על פיהם תהי החכמה כְּעֹטְיָה על מְתִים מחלד, וְתָסֹל לה מְסִלוֹת ללבב כל גבר כפי חליפות תכונות רוחו אם לשמחה אם לתוגה: בפי גבר לא-יצלח תְּמָרֵר בבכי וְתֵמַר לו גם את המתוק, ובפי איש מצליח דרכו, תריע בשמחות וגיל ותמתיק לו גם את המר. הן בִּזְעֹף רוחך תתקצף ותקלל את כל היקום, ובכוס אך הטיבה לבך, אז חכלילי עַיִן מִנִי יַיִן גם את פני מלאכי זעם כראות פני אלהים תראה. ואם תהי כזאת, הלא רְמִיָה היא החכמה, הֹמִיָה וסוררת, פיה ידבר שוא ולשונה תצמיד שקר –. הוי ידידי! לבבי יחשוב כי רק בנוח עליך רוח עצבת, רק אז תנוח עליך גם רוח החכמה, ואז תחכם.

ידידיה. לא אתעצב ולא אתחכם, כי מעצב לא יצמח אֹשֶר ומיגון לא תצא הצלחה –.

חצר-מות. הנה התמלטו מפיך שמות אֹשֶר והצלחה – הה! והם ירדו כמתלהמים תוך חדרי בטני – אֹשֶר? הגידה נא לי איה מקום האֹשר? ומי הוא מאֻשר בארץ? מאבינו הראשון ועד אחרון על עפר יקום, לא השיג בן חלוף אף לא ישיג את מקום רִבְצוֹ – רבבות אֳנִיוֹת שַׁיִט תפרושנה נֵס מני עד לעבור ארחות ים סֹעֵר ולחתור אל אִי הָאֹשֶׁר, ומי הוא זה הדגול מרבבה אשר חפצו בידו הצליח להגיע אל מחוז חפצו? – פה אראה המון רב אחוז בחבלי עֹנִי, יורדים הים באניות, יחוגו ינועו על גלים נִצִים, יגַברו חיָלים לדרוך על במתי תהומות הֹמיוֹת לבעבור חֲתוֹר אל אי האשר, ולנצח אליו לא יגיעו! לנצח יתנודדו במעגלה רחוק רחוק מִתַאוַת נפשם, לנצח יָסֹבּוֹ ויתנועעו בְבַלְהוֹת מָוֶת לארך חוֹף הים, יתחמקו בלאט וְיִצְטַיָדוּ וישובו לחתור אל אִי מַבָּטָם, אך תוחלתם נכזבה ותקותם מפח נפש, בְּדֵי ריק ייעפו האומללים ההם היום למען יִתֹּם לריק כֹּחָם למחר! – כה נסע יתרם בם, כה יצללו מַחצית בני תמותה במים עזים, ימותו, ואתם תמות תקוה! -. ועוד בם שְׁלִישִׁיָה וגם היא תשוב ותהי לבער: רוח מַאֲוָיֶיהָ תצרור אותה בכנפיה, תרהיב בנפשה עֹז להתנודד על נבכי מבוכות תהום רבה בסער ביום סופה, באוַת נפשה שֹׁאפת היא אל עֲפר אִי האשׁר, ורוח סֹעָה וסערה תְּטַלְטְלֶנָה טַלְטֵלָה גבר וּתְקַלְעֵנָה מתהום אל תהום, שוא עֲמַל המלחים להחזיק כֵּן תָּרְנָם! מצולת ים תבלעמו, ובאפס תקוה ירדו שאול חיים ויחדו כֻּלם יכליון! –. ובכל זאת תְּאַזֵר התקוה זיקות בלבות יתר האדם, ובקסמים אשר בידיה תדיחם לנוד לנוע גם הם על בָּמָתֵי גַלֵי רַהַב על גְאוֹן מִשְׁבְּרֵי מָוֶת ובלי מורה דרך ובלי מְנַהֵל, רק על פי כוכבי נבוכה ומאורים מתעים. והנה פתע לפתאֹם יָהֵל ממרחק אִי הָאֹשֶר, “ארץ! ארץ!” יריע רב החובל, “אִי מַבָּטֵנוּ”! יתרועעו יורדי האניה – ובכל מאמצי כּחָם יַחתרו להשיב את האניה אל מחוז תוחלתם, אך בהיות כפשע בינם ובין החוף, פּוֹץ יתפוצץ קרש האניה וירד שאונה והמונה במעמקי ים ואין מציל! – אז יְפָרֵש הַשׂחֶה את כפיו לשחות, יאמץ כחו לַחצות את המים הזידונים, וְהֵרִים והשפיל את אָרבות ידיו עד כי תֹּם לריק כֹּחוֹ, נפשו בזלעפות תֹּפֶת תתמוגג, ובכליון עינים שֹׁאֵף הוא אל ארץ מולדתו ואל ימי עלומיו –. כֹּה יחלפו כָּלִיל כח בני חֲלוֹף ויחלפו, ומבלי מֵשִׁים יסופו יתמו מן בַּלָהוֹת! הה! אך חליפות ותמורות בתבל, ואדם אַיִן אשר ימצא את משאלות לבו. צעירי ימים אֶל ימים יֻצרו יכספו, ושבֵעי ימים אחרי ימי הילדות יִנָהוּ – כל אשר נוסיף דעת, נוסיף דעת כי הדעת רחקה ממנו – כל אשר נָהִינָה עֲלוֹת על שְׁלַבֵּי סֻלם הצדק, תוסיף יד הזמן להדפנו עשר מעלות אֲחֹרַנִית – הוי ידידיה! היש עוד מלה בלשונך? העוד לך לאלוה מלים? –.

ידידיה. הוי חרש רב את יוצרו!

חצר-מות. אל תצדק הרבה! התוכל הרשיעני? עֲנֵה נא בי!

ידידיה. אף אם לא נגיע אל אי האֹשר מְרוֹם קֵץ תוחלתנו, בכל זאת תתענג בדשן נפשנו על המַחזות היקרות אשר תחזינה עינינו בדרך מַסָעֵנוּ – האח, הלא רבבות חֶזיוני נֹעַם וּמַראות נפלאות תראינה עינינו על כל שַׁעַל בהליכות עולמנו…

חצר-מות. הוי! העל כן נשימה נפשנו בכפנו לעבור ארחות יַמִים נוראים, להתנודד כל ימי צבאנו בין נבכי מות על שִׁנֵי כֵפֵי אבדון וסלעי שחת? הלמען הָעִיף עַיִן על מַחזות רְמִיוֹת ההן אשר בִּן רגע יהיו וּבִּן רגע יאבדו, נחָרף נפשנו על מְרוֹמֵי תהום צלמות ומשואות שִממות נצח? – הה ידידיה! שים קנצי לדברי רוח! –.

ידידיה. עד אָן תדברנה שפתיך אִמרי נוֹאָש? מי פתי יסור הֵנה לרמוס בִּצְדִיָה דודאי ריח בגלל אשר לא תמצא ידו שושני אביב? – הַאֶחדל מֵהִתענג על יפעת עפעפי הילל בן שחר בבֹקר צח מִמָגוֹר פן יעיבו עָבֵי חֹשֶׁך את עצם טֹהַר השמים בצהרים? האם לא אתעלס על הוד תכֵלת הרקיע ביום בהיר, מדאָגה בדבר אולי תשכן עליו עננה בטרם יבוא החרסה? או אעלים עיני מזֹהר קרני השמש בְּהִלוֹ נֵרוֹ עֲלֵי ראשי, פן יבעתוהו כמרירי יום לִפְנוֹת ערב? הלא אקטוף שושנת העמקים בעודה פֹּרַחַת, פן תחדל למחר תֵּת ריח ניחוח? עיני חכם אך לְנֹכח יביטו, ולא יחושו עתידות…

חצר-מות. תנחומותיך לא ישעשעו נפשי. הוי ידידי! שִׂם להליכות עולם לבך ובעיניך תראה כי על קְטֹן גזע הששון אלפי ענפי האסון יְסֻבָּכוּ. סְביב רְסיס אחד ממעיני הישועה, יִקָווּ נהרי נחלי דמעות עשוקים. במקום אשר יפצח איש אחד רִנָה, ישאו רבבות אוררי יום קִינָה. ברגע אשר ירכב איש אלהים על כרוב בינתו וְיָעֹף, רבבות חִצֵי שדי אחריו ידלקו –. אהה! אך חזיון בַּלָהוֹת אך פַּלָצָה נִצַחַת וְרֵבֶץ צִבְאות בָּלַע, התבל המאפליה הִנֵה! – כל רגע מרגעי חיינו, קבל עולם הוא אל הרגע אשר חָלַף הָלַך לו – כל צעד אשר נצעד אל אֹרַח החיים קדימה, תִּדַח רגלנו עשרה צעדים אחֹרנית אל משואות נצח – על כל אבק דק, פִּתַח המות את חותם מלכותו – על כל גרגיר חוֹל, כְּתוּבָה הַכְּתֹבֶת הנוראה: “אבדון”! –. על כל אגל טל, על כל נטף מים, נוֹעַ ינוע צלם דמות הַכִּלְיוֹן – הוי ידידיה! הָשַע ממנו ואריד בשיחי! –.

ידידיה. הלא זה דברי כי עיניך רק למרחוק יביטו ומעת הַחַיָה תעלים עיניך! הן הַבֵּט נא על מַפֶּלֶת הָאֹשֶר בנתה האהבה כמו רמים מקדשה! – חצר-מות! כֹּה תחת צללי האלונים, נתנה לי תמר את דודיה בפעם הראשונה –.

חצר-מות (ילך בחפזון) ידידיה! פה תחת צללי האלונים מתה עלי נעמי רעיתי.
",ההשכלה,
קלמן שולמן,מוצאי בקר,"כמנורת הַקֹדֶשׁ בהיכל ה‘, יָהֵל השחר בשַפְרִיר שמי קדם. כנפי הודו פרושות על ראשי ההרים, ויפעת עפעפיו על תועפות העפאים מופעת. ידיו גלילי זהב יפתחו דלתות שערי מזרח, ובדומיה קדושה ירתום מרכבת השמש לסוסי שלהבת. כל עצי עדן בגן ה’ יעטו אור כשלמה, וכל שיח השדה ופרחי הררי אלף יזהירו כזהר הרקיע. רוח צח מרחף בלאט על פני מֵי מנוחות, יְסַלְסְלֵם בהמיה נעימה, יְנַטְלֵם וינשאם בנהמת חסד. בין סבכי היערים, כנפי רננים נעלסים ומטיפים מַנגינות צוּף לשַׁמח אלהים ואנשים… הראית בן לא אֹמֶן! הראית מוצאי בקר? התבוננת איך יַרְאֶה השחר במַראה ולא בחידות את מַראוֹת אלהים חיים? השמעת איך יריע בלי אֹמֶר ודברים: ""יד אֵל בראתני! – ""עתה, עתה ראה נא כי מפאתי קדם ים זהב בהוד נורא יופיע! – ראה נא איך תזיל השמש אֶשֶד אור יקרות על פני רקיע השמים! הה, איך היא נאדרת בקדש! – הגד, חוקר! מי פִלֵג לשטף קרני הודה תעָלה, ודרך לזרם זיקות יפעתה? המצאת חֵקר שלהבת-שדי הזאת? הידעת איך היא שֹׁפֶכֶת חֹם צחצחות, וְנֹפֶחֶת רוח חיים באף כל היקום? הידעת איך יָזֹקוּ זיקי עיניה עפרות זהב ברחם הררי עד וכליות חלמיש צורים? איך תְּלַטֵשְׁנָה קרני אִשָהּ שביבי זיו וְתַאזֹרְנה זיקות באבני אקדח, שֹׁהַם ישפה וברקת וכל אבני אש הספונות בלבב סלעי עולם? איך תזיל עָסיס וָנֹפֶת בענבי הגפן המבריקים כעין החשמל על מצח הרי חמד, ובכל מגד תבואות שדי ופרי הלולים? הנגלה לך שמץ דבר ממסתרי פליאותיה? הידעת סוד מרוצת קרניה ומפלאות פעליהן בשמים ממעל ובארץ מתחת? הידעת את תכונתה? ההֻגד לך אם היא רק מנורת קדש ונר ה' להאיר במקדש התולדה, או תבל עם יושבים1 –. ומה המאור הגדול והנורא הזה מול המאורות הגדולים אשר ממעל לו בשמי שמי קדם? וגבוהים וגדולים ונוראים עוד גם עליהם! וגבוהים על גבוהים עד אין סוף עד לאין תכלית! – הה, שימו זאת על לבבכם כל אשר נשמה באפו והתפלצו מהוד אֵל נָאוֹר ועזוז נוראותיו!! – ואתם מנַסֵי אֵל! איך עֻפלה נפשכם לָפוּן באלהי אמן? האם לא תראוהו עַיִן בעין בראותכם את שָׁמָיו מעשה אצבעותיו עם רבי רבבות שמש ירח וכוכבים אשר כּוֹנָן? הלא תשמעו את הוד קולו בשמעכם קול רעם גבורותיו בגלגלי רום? – הה, מֵאֲבְקַת-שֶׁמֶשׁ אשר לא תשורנה עֵין רֹאִי, עד הררי עד הקורעים עבי שחקים בתלפיותיהם – מהאזוב הצומח בקצה גדר הדחויה עד ארזי אֵל התומכים לב השמים בראשי צמרותיהם – מִקְטֹן הנמלה הרוחשת תחת גרגיר אבק דק, עד השנהבים הנוראים התלולים כהררי אֵל, כֻּלם כאחד יִתְּנוּ עֵדיהם ויגידו כי יש אלהים ועיניו משוטטות בכל ממלכות השמים והארץ… ולוּ גם שָאוּ כל רחבי תבל מאין יושב, וכל צבאות עָל יִשָאוּ שממה, אז ירעם גם ים התֹהו: “יש אלהים!” וּתְהוֹם בֹּהוּ יענהו בקול: “נורא אלהים! ה' הוא הָאֱלֹהִים! ה' הוא הָאֱלֹהִים” ! –.
",ההשכלה,
קלמן שולמן,מענה מחכמה,"הַכַּלִיף העדשאַדש צִוָה לבל יָעוז אנוש לצאת אחר חצות הלילה מפתח ביתו החוצה, ואשר יִמָצֵא בעת ההיא בשוָקים וברחובות, אחת דתו להָמית. פעם אחת מצא פְקיד העיר שלשה אנשים משוטטים ברחובות קריה אחר חצות הלילה, וישאל הפָקיד אותם לאמר: “מי אתם?” ויען הראשון ויאמר: “אני הגבר אשר לפניו יִשַׁח כל ראש וְיָקֹד כל קדקוד, אשר לפניו ירים כל איש את כּוֹבָעוֹ ויסיר את מצנפתו. אני הגבר אשר לפניו יִקְפְּצוּ מלכים פיהם, ואשר ישפוך דְמֵי רוזנים, וְיֵז נצחם על בגדיו –”. הפקיד חשב בלבו לאמר: “בן מלך הוא זה, או ממשפחת הכליף, ואם אסירה את ראשו מעליו, וְחִיַבְתִּי את ראשי לַכַּלִיף”. וישאל את פי השני: “ומי אתה?” ויען האיש ויאמר: “אנכי יושב על כסא המשפט, וידי תְּחַלֵק בַּקָו לאיש איש כמעשהו, וכל שָרֵי המלך וחכמי יועציו אך ממני יֵצֵאו, כי אנכי גדלתים ורוממתים –”. ככלותו את דבריו, אמר הפקיד בלבו: “אין זה כי אם שופט הארץ או חֲכַם הרָזים, ועל כן לא אֶבָּהֵל ברוחי להעבירו בַשָלַח”. וישאל את פי השלישי לאמר: “ומי אתה אדוני?!”. ויענהו האיש ויאמר: ""אני הוא האיש אשר יש לאל יָדוֹ לתת כָּבוד והדר לאשר יַחפוץ, וכל חכמי לב קצרי יד הם לעשות כמעשַי. אנכי נותן שִמלה ובִגדי יְקר לרוזנים ושָרי המדינות, ואותות המִשרה על שכם המלכים – "". הפקיד חשבהו לאחד הגדולים הרואים את פני המלך והיושבים ראשונה במלכות, ולא עשה גם לו מאומה. ויבֵא את שלשתם אל ביתו, וישמרם עד הבקר. ולפנות בקר הביאם לפני הכליף העדשאַדש, וַיִוָדַע הדבר כי הראשון מהם היה גַלָב (איין בארביר), השני – מורה בבית הספר, השלישי – חַיָט. ובגלל תשובתם הנמרצה במועצות ודעת, שלחם הכליף לחפשי.",ההשכלה,
אברהם שלום פריברג,אות הקלון,"אני יהודה בן יוסף בן ישי לבית דוד הנשיא, ממשפחת האברבנאל, כותב את המגילה הזאת, והיתה לך, יוסף בני, למשמרת עולם לדורותינו.

אבינו דוד הנשיא כתב את מגלתו בעיר בגדד, ואני, הדור הרביעי לו, כותב זכרונותי בעיר שיביליה, – בבל וספרד בזכרונותינו נפגשו, קדם וים אחוזים בחבלי משפחתנו! האין זה כגורל עמנו, הגולה והנודד בלאומים זה יותר מאלף ומאתיים שנה, המודד ארצות ברגליו ואוסף רוח בחפניו? אכן גזרה היא מלפני אלוהינו, כי תנוע משפחתנו אחרי עמנו בכל ארצות פזוריו, להביא במספר צבא חליפותיו ולחלק עמו מדת חבלו ומנת כוסו!

ישוב ארץ קדשנו בסוף האלף העבר לא הצליח בראשיתו, ואחריתו תמה נכרתה בידי עם נועז אשר שם תבל כמדבר ויכחד יושביה מני ארץ. מערבות אזיה התיכונה, ממקום אשר עלו ההונים בתחלה, יצאו המונגולים הפראים ויחריבו ארצות כתים וקדר וחבור ופרס ובבל וסוריה. ויהי מספר הנופלים לפי חרבם בשלש ערי ממלכת חורוסן בלבד ארבעת אלפי אלפים ושש מאות ושבעה וארבעים אלף נפש, ובבגדד המעטירה הרגו המונגולים ואבד מאתים אלף איש1. משם פשטו צפונה ומערבה, ובכל אשר פנו הרשיעו. וגדודים מהם יצאו עלו על ארץ הקדש לשחתה, וישימו ירושלים לשמה2 וכל יושביה הכריעו לטבח, ורק מתי מעט נמלטו ונפוצו כצאן על ההרים. גם אחינו בני ישראל, אשר היתה שבתם בה זה מעט, יחדו הכרעו לטבח, ורק מתי מספר הצליחו לנוס בדרך שכם; שמה המליטו את שארית ספרי התורה אשר היו להם בעדתם. כעבור הזעם והארץ שקטה, שבו נאחזו המחמדים והנוצרים בעיר הקדש, אלה במספר אלפים נפש ואלה כשלש מאות איש, רק היהודים לא אצו לשוב ירושלימה. וכעלות רבנו משה גירונדי הספרדי (הרמב""ן) לירושלים אחרי שבע שנים, לא מצא בה מאחינו בלתי אם שני אחים אשר עסקו במלאכת הצביעה כמקדם. אך שמו הגדול הלך לפניו וכבודו הוא אסף נדחינו לאחד אחד. בין החרבות הרבות מצא לו בית שמם הנשען על עמודי שיש, ויקדישהו לבית כנסת, ועל ידו נוסדה שם עדה חדשה, אשר היה ראשיתה מצער ואחריתה הלכה וגדלה לרגלי הישיבה הגדולה אשר יסד בה לתורה ולתעודה.

זמן מצער מאד עשה הרמב""ן בעיר הקדש להגדיל תורה ולהאדירה – כי בשנה השלישית לבואו שמה גוע ויאסף אל עמיו. אבל זכר מעשיו וצדקותיו נשאר לברכה עד העולם3.

מעז יצא מתוק, וגם הוא נהפך לרעל בידי הזמן, המרדפנו בלי חשך!

מלכי המונגולים האדירים, אחרי בלעם העולם ומלואו, נמו נרדמו על כסאם, וצאצאיהם חלקו ביניהם את הממלכה הגדולה, ותהי פרת ובבל וסוריה לאחד מהם ושמו ארגון. ויהי מושבו בטַבריס4 ובגדד חליפות. בעיר בגדד ישבו אבותי הנשיאים, ובעלות המונגולים עליה כשֹאה נפלו גם אבי ואמי על חלליהם, וישארו אחריהם שלשה בנים קטנים, ואנכי הצעיר בהם, ילד בן שנתים ימים בעת ההיא. אך ה' לא עזבנו ויתננו לרחמים לפני קרובינו גואלי נפשנו, אשר אספונו אליהם ויגדלונו וילמדונו תורה וחכמה ודעת, וכמלאות ימינו היינו לרופאים חכמים ומשכילים בכל מדע. מכלנו הכי גדל שם מרדכי, אחינו הבכור. וילקח מרדכי אל חצר המלך ויהי לרופא נפשו. וה' נתן את חנו בעיני ארגון ויהי לאיש עצתו, ובכל אשר פנה השכיל. ויאהבהו המלך מאד וישימהו לשר האוצר, וינשאהו על כל השרים אשר אתו, וכל עניני המדיניות נתן בידו ויקראהו בשם הכבוד “סַעד עדוּלה”, לאמר: “עמוּד הממלכה”. ומרדכי חלק מכבודו לאחיו ולקרוביו ולכל מיֻדעיו, ויתן להם משמרות כבוד וגדולה בממשלה, ויהי מושיע ורב לכל עמו. וגם מהנוצרים לא משך ידו, וייטב להם כרוב חסדו, ורבים מהם לקח אחרי כבוד וישימם לשרים ופקידים בארץ. על כן רבו מכבדיו ומהלליו מקרוב ומרחוק, והמשוררים שמו תהלתו בפיהם, וישירו לו שירי כבוד וירוממוהו בקהל עם.

אחד השירים ההם נשאר בידי למשמרת, ואלה קצות דבריו:

נְגִיד אֵל, אֲשֶׁר מִכָּל סרָנָיו מְשָׁחוֹ יוֹצְרוֹ רֵאשִׁית שְׁמָנָיו…

גְּבִיר הוֹד מָרְדְּכַי, נֶאֱמַן מְלוּכָה וְעֹז מִשְׂרָה, רְצוּי מֶלֶךְ וְרוֹזְנָיו.

אֲשֶׁר יָצָא בְהוֹד מַלְכוּת וְאוֹתוֹ בְּשִירָם קִדְמוּ שָׁרָיו וְנוֹגְנָיו.

וְעָטוֹ אֵל מְעִיל מִשְׂרָה, וְנָתַן רְבִיד הָדָר וְהוֹד עַל צַוְארוֹנָיו…

וְגַם הֵסַךְ בְּאֶבְרָתוֹ לְעַם אֵל, וּפֵרְשַׁז בְּאֱמֶת עָלָיו עֲנָנָיו…

וְהֵשִיב אֵל בְּיָמָיו הַמְּלוּכָה לְעַם קֹדֶשׁ וּבוֹ רָמוּ קַרְנָיו5.

שם כבוד מרדכי יצא למרחוק, הגיע עד ארצות המערב, ואחינו יושבי אשכנז הנענים והנגשים שמו תקותם בו, ויחשבוהו למשיח אלהי יעקב, אשר בו בחר ה' להביא לעמו גאולת עולם6. רבים מהם עזבו משכנותיהם ויצאו עם נשיהם וטפם לנוע אל ארץ הקדם מזרחה שמש. בראשם עמד אביר רועי ישראל, הר""ר מאיר מרוטנבורג, אשר יצא עם משפחתו לעבור ארחות ים ולנסוע אל סוריה ולהאחז בעיר הקדש. אך בהגיעו אל חוף הים באיטליה, נתפש בידי אויב ונמסר למלכות. ובעיני הקיסר רודולף והמושלים הרודים על ידו רע הדבר אשר חשבו היהודים לעשות, כי בצאתם את הארץ יצא ממנה עשרה ורוב הכנסותיה. ויצו הקיסר ויתפשו את רבם הגדול ויוליכוהו מעבר לנהר רינוס, ויושיבוהו במגדל ענזיסהים; שם נעצר גאון ישראל עד יום מותו.

ולב מרדכי רחש דבר טוב, לשלוח מלאך מעם פניו אל חצרות המלכים והמושלים באירופה, לבא עמם בדברים בשם ארגון המלך הגדול, אשר משאתו יגורו כל מושלי ארץ, ובכרתו עמם ברית שלום יהי הנקל לו להטות לבבם לטובה ליהודים היושבים על אדמתם. ויבחר בי, אחיו הצעיר, היודע לשונות עמי המערב, וישימני לציר נאמן, ויתן על ידי אגרת שלומים ברשיון אדוניו ומלכו, גם מכתב תהלה ערוך להפפא היושב ברומה מאת הארכידיַקנוס היושב בבגדד. ואנכי נמצאתי לו בכל אַות נפשי, ואעזוב משכנות מבטחים, ואצא בלב נכון ובטוח, להחיש ישועה לאחינו יושבי חשך וצלמות בארצות המערב.

בהודע לי כי האב הקדוש היושב ברומה הוא עליון על כל מלכי ארץ וכלם יקשיבו לקולו ואחרי דבריו לא ישנו, גמרתי אמר לשים בראשונה פעמי רומאה, להַראות את פני הפפא ולבקר בהיכלו.

העיר רומה, פטיש כל הארץ מלפנים, אשר ממנה היתה מפלתנו והריסותנו בשכבר הימים, נפלה נהרסה כבר מידי זרים, וגם אחרי הבָּנותה שבה נהפכה מרעת יושבי בה, וכרֻבה כן היתה למעי מפלה. בריב עולם אשר היה בין משפחות נסיכיה ואציליה, נהרסו רוב היכליה וארמנותיה, ועל חרבותיהם הקימו בעליהם מגדלי מעוז, להתבצר ולהשגב בם איש מפני אחיו. רק מקום אחד התנוסס פה לתפארת, והוא פנת יקרת, מושב האב הקדוש והמון כהניו עם כל אנשי מעשהו – וגם אותו בעתוהו בלהות, בהתקומם בני רומה פעם בפעם על יושבי הכסא הקדוש, אשר לא השתפקו בכהונתם הגדולה, הנותנת בידם מפתחות השמים, ויקחו בכפם גם שבט מושלים, וינהגו ממשלתם ברוח עריצים עד כי נלאו אצילי העם נשוא. הפפאים ניקולי הראשון, גריגור השביעי ואינו-קינטי השלישי, החרידו מלכים מכסאותם, בחרמים אשר בידיהם שעבדו אליהם את מושלי הארצות ויכניעום וישיתום הדום לרגליהם, וכמהם ככל האבות הקדושים אשר באו אחריהם נתנו רסנם בידי כהניהם ונזיריהם על לחיי עמיהם הרחוקים, וינהגום כבקרים ויטפשום כבהמות שדי. אבל אצילי העם האיטלקי, הרואים אותם מקרוב, בעטו בם וימאסו בממשלתם, וילחמו בם ימים הרבה, ורק בחיל וצבא מבני הנכר עצרו האבות במתקוממיהם אלה אשר יעצו להדיחם משאתם.

הנה כן שבו לרומה העתים אשר היו לה בשנות קדם, עת כבשו אדיריה את כל הארץ ומלכים מכסאותם הביאו בשעריה אסורים אל מרכבות כבודם – וברחובותיה רבה המהומה ותחתיה רגזה אדמתה מתהפוכות תושביה המתקוממים איש על רעהו לפלגות דרכיהם ועלילותיהם. רק בזאת נשתנו עתותיה, כי תחת שלטון הזרוע קם שלטון הרוח, תחת הסוללות וכלי הקלע באו האינדולגיטה והאינטרדיקה-סַקרא7, וישפכו ממשלתם על ארץ רבה, ותחת הקפיטוליום החרֵב עמדה על תלה “קרית ליאוֹני”8. ממנה יצאו צבאות כהנים ונזירים כלגיונות חיליה מלפנים, לאסור עמים בנפשם ולשפוך רוחם על כל בשר. ובמקום מסעי-הנצחון הקדמונים היו להם מסעות נאדרים בקדש, בהליכותיהם בסך, בעברם לעתים מזֻמנים ברחובות עיר בבגדי כהונתם, בדגליהם וצלמי קדשיהם, – והעם נמשך אחרי מראה עיניו ויקדישם באמונה ויעריצם בהמון רבה.

גם לאחינו היושבים בעיר הזאת נשתנו העתים, וכאשר ישבו שם אבותיהם לבטח עת עשו הרומאים כלה באחיהם יושבי ארץ הקדש, כן נתנו הפפאים וכהניהם להם מנוח כמעט גם בעתותי הרעה, בהתרומם העמים על פיהם לעשות נוראות ביהודים עם חרמם בכל מקומות מושבותיהם. ויהי מצב יהודי רומה טוב בערך אל מצב אחיהם המתגוררים בארצות האחרות. רק האות אשר הושם על היהודים, להבדילם לרעה מכל עמי הארץ, אות הקלון אשר גזר עליהם הפפא אינוקינטי השלישי בהקונסוליה הרביעית ברומה – אותו נאנסו גם המה לשאת ככל אחיהם. נפלא הוא הטעם אשר אותו נתן הפפא לחוק הזה: כי יהיה אות לבני ישראל כמצות הציצית אשר צוה אותם משה בשם ה' לעשות על כנפי בגדיהם להבָּדל בזה מכל גויי הארץ. אבל נוראה היתה הכַּונה הכמוסה בו, כי בזה נבדלו לרעה לעיני כל, ויהי כאות לבני מרי, כי הם בני “העם אשר זעם ה' עד עולם”9.

אנכי יצאתי מארצי לבדי, ומכל השרים והעבדים העומדים לפני לשרתני, לא לקחתי עמי בלתי אם את עבדי הכושי אשר מצאתי את לבבו נאמן לפני. ובקרבי אל העיר רומה שלחתי ציר ממהר, לבשר להפפא דבר בואי.

האב הקדוש ידע כי לב המלך ארגון טוב על הנוצרים החוסים בצלו, כי כן שמע מפי הנזירים הבאים ממסעיהם בארצות הקדם. ויהי לו זה לאות, כי שלם לבב המלך המונגולי עם הדת הנוצרית, ונפשו קותה כי על ידו יצלח לגרש את המחמדים מארץ הקדש ולהמליך בתוכה מלך נוצרי כבמסעי הצלב מלפנים. על כן שמח מאד על בוא המלאך השלוח לו מאת המלך המונגולי. וישלח לקראתי את יועצו וממלא מקומו בעניני המדינות, הסגן10 קולו די אורבינו, אשר קדם את פני בשער העיר ויוליכני אל ארמון לַטירנוּס, הנחשב על נחלת האב הקדוש, והוא לפעמים גם משכן כבודו. והארמון גדול ונהדר מאד וכבוד הבניה העתיקה עליו חופף, ויקָרא על שם המשפחה הפטריצית11, אשר בנתה אותו לה לצבי ולכבוד בימים מקדם. ובערוך נירון קיסר מטבח לזקני רומה עשה משפט מות גם בראש המשפחה ההיא, ויקח לו את נחלותיו, ויהי גם הארמון הזה לו למורשה. קונסטנטין הגדול בנה בו בַסיליקה, הוא בית תפלה גדול ונעלה, ויתנהו לנחלה להבישוף הרומאי, ובהתנשא בישופי רומה לעמוד בראש כל הכנסיה ולהיות לה לאבות הקדש, היה הארמון הלטירני מעון להם לדורות עולם, וישבו חליפות פעם בארמון הזה, ופעם בארמון הוַתּיקני אשר מעבר לנהר בקרית ליאוני. והבסיליקה הבנויה על ידו הוא בנין מרום ונשא על כל, ונקרא “בית תפלה לכל העמים” עד היום הזה. בארמון הלטירני היו הסינודות או הקונסיליות, הן האספות הקדושות, שבהן נקבעו החוקים והמשפטים אשר מצאו הפפאים לטוב להם ולממשלתם בארץ. הקונסוליה הרביעית, שנועדה מטעם אינוקינטי השלישי, היתה גדולה ונכבדה מכלן. ממנה יצא החרם הגדול על האלביגנזים, אשר על פיהו נדרשו כל שומרי אמונים לצאת עליהם למסע-צלב ולכלותם מעל פני האדמה; בה גם נתקנו תקנות חדשות על אדות היהודים, אשר האחת מהן היא גזרת “אות הקלון” שנגזר עליהם לשאתו לחרפת עולם. ויהי בעיני שבתי בארמון הלטירני כאות מן השמים, כי מן המקום הזה אשר בו נקבעו הגזרות הרעות על אחי בני עמי תצמח להם גאולה וישועה, ואנכי הוא מלאך הישע, אשר בי בחר ה' לגאול את ישראל ולהושיעו מכל צרותיו!

ביום המחרת בבקר בא הסגן די אורבינו לשחר פני ולברכני בשם הפפא ולהוליכני אל מעון קדשו בקרית מועדהו. ואלבש את בגדי החמודות ואשים עלי נשקי וחליצותי, כמשפט לאבירי עם, פרשי מעלה12, ואצא עם הסגן דרך השער הגדול אשר ממעל לו יתנוסס היציע הנהדר, הוא המקום אשר עליו יֵראה הפפא במועדי קודש, בנשאו כפיו לברך את העם. ושני סוסים מזֻינים עמדו לפנינו הכן לרכוב עליהם בעברנו אל היכל הותיקן אשר בקרית ליאוני.

ודי אורבינו הואיל להראות לי את כבוד העיר רומה ושארית תפארתה מלפנים, ויעבור עמי דרך השוק הגדול13 ששם התנוססו מבחרי בניניה הגדולים והמפארים בימים מקדם, ועתה רבם נהרסו ויהיו מעי מפלה ועל גלי חרבותיהם כסה דשא עשב, עלו אילנו סרק גם עצי פרי. ויהי בבאנו ברחוב הקדש14, ההולכת בין שתי גבעות הפלטינוס והעסקילינוס, ובעברנו על פני מקדש ס""ט לורינצה, ואחרד פתאם תחתי, ואעצור את סוסי מלכת, ואעמוד על מקומי כתמר מקשה. הסגן הביט אלי וירא והנה עיני נשואות אל אחד השערים העתיקים העומד על מכונו, והוא בנוי כמו רמים, וממעל לו דמות אנשים כבירי כח, נעטרים בזרי פרחים ונושאים במוטות על כתף כלים ומכונות שונים במראיהם.

""זה שער הנצחון, הנודע בשם “קשת טיטוס”15 – שקד הסגן להבין לי את המראה – אשר העמד לזכרון עת גברה ידו על היהודים ויחרב את ירושלים ואת היכל קדשם. וזו תבנית כלי המקדש אשר היו לשלל; בהם נראה את השלחן והמנורה והחצוצרות וכל יתר כלי בית אלהיהם, כלם זהב טהור, מעשה חרשים להפליא. ובשוב טיטוס מן המלחמה הכבדה ההיא, נכבדו אנשי חילו לעבור בסך לפני מרכבת כבודו ולשאת על שכמם את שלל הקדש אשר הביאו משם, לשומו למשמרת בהיכל השלום, היכל האליל יַנוּס, אשר בנה אספסינוס אביו לזכרון עולם.

“ומה אחרית הכלים ההם? – שאלתי, בהסבי עיני מן המראה ובאחזנו דרכנו הלאה – הנשארו בהיכל ההוא עד היום?”

“לא, כי כגורלם גורל העם היהודי אשר ממנו לֻקחו. ההיכל כבר נהרס בידי העמים הפראים אשר הרחיבו את רומה, והכלים נסחבו ויטלטלו טלטלה מגוי אל גוי ומממלכה אל עם אחר”.

“אנא, ספרה לי קרותיהם – חליתי פניו – כי כלתה נפשי לדעתן!”.

והסגן נענה לי ויאמר:

""כשלש מאות וחמשים שנה נשמרו הכלים בהיכל ינוּס, עד עלות הוַנדלים על רומה ויכבשוה ויחריבוה. וגיזריך מלכם הוליך אתו את שלל רומה ארצה אפריקא, ויביא גם את הכלים ההם עירה קרתַּגה. מאה שנה אחרי כן נפל המלך גַלימאר, נכד גיזריך, בידי ביליזַריוס שר צבא יוסטיניַנוס, קיסר ביצנץ, ובהוליכו אותו שבי הוליך עמו גם את כל השלל אשר מצא בקרתגה – וכן הובאו הכלים ההם לקונסטנטינה הבירה. ויהי כעבור כל הכבוּדה ברחֹבות העיר לעיני העם הנאסף, וירא זאת איש אחד מהיהודים אשר היו בתוך ההמון, ויצר לו לראות את כל הקדש בידי נכרים על אדמת זרים. ויפן אל אחד השרים הקרובים למלכות ויאמר: “לא טוב להניח את כלי בית ה' בארמון המלוכה, פן ירע לה בגללם, והיה גורל ביצנץ כגורל רומה וקרתגה, אשר אצרו בתוכן את הכלים האלה ותהי אחריתן רעה!” ותהי עצת היהודי הערום, להשיב את הכלים ירושלימה. ובהודע דבר היהודי להקיסר יוסטינינוס, חרד חרדה גדולה, ויצו להביא את הכלים באניה, להוליכם ירושלימה ולשימם שם למשמרת באחד בתי תפלותינו.

האניה עברה לדרכה – אבל לארץ הקדש לא הגיעה, ודרכה פליאיה, ואחריתה לא נודעה עד היום הזה""16.

אין זה אות נאמן – שאלתי לתֻמי – כי יש עין צופיה בשמים ממעל על העם היהודי ועל כל זכרונות קדשו, ויד מסֻתרה נוהגת ומחזקת בם בכל נדודיהם, לבל יבלעום זרים כלה? האין זה אות נאמן כי יש תקוה לאחריתם?""

Omnes viae ducunt in Romam” 17 – ענה הסגן במשל הלַטיני. אחרי כן באר דבריו לאמר: “רק בזאת יצלחו היהודים להגיע אל מחוז חפצם, אם יטו אשוריהם אלינו, לבוא בבריתנו, וצוה האב הקדוש עליהם את הברכה, וסרה מעליהם קללת אלהים ולא יוסיפו לדאבה עוד”.

“הלא אז לא יוסיפו להקרא עוד בשמם, כי יתערבו בעמים וחדלו לעולם!”

“ומה מהם יהלוך? ומה בצע בירושלים הקדמוניה כי ישאו אליה נפשם? הלא טוב כי ישיתו לבם לרומה “עיר הנצח” והיה עיניהם רואות את מורם, אשר דברו כדבר האלהים ומלכותו בכל משלה”.

“לדבר הזה יסלח נא אדני הכהן – עניתי בלעגי שפה – הן משלחתי פה בשם ארגון המלך המונגולי תתן עדיה, כי יש מושלים גדולים וכבירים ממנו, והחרבות אשר לנגד עינינו תעידנה, כי לחנם תגדילו בפיכם לקרוא את רומה בשם “עיר הנצח”, כי גם עליה עברה כוס”…

“אבל מאמינים אנחנו – קרא הסגן – כי עתידה דתנו הקתולית להתפשט בכל העולם, ורומה תשוב תהי גברת כל הממלכות כמלפנים אך לא בחיל ולא בכח, כי אם ברוח”.

“אם לאמונה תגברו, מי ביהודים מאמינים בני מאמינים? הנצחון אשר תאמר כי יהיה לא בחיל ולא בכח כי אם ברוח, אותו הלא בשרו להם נביאי אל והמה בכתובים!”

“נבואותיהם כלן רמוזות לנו ולא להם, ואך לשוא יתעקשו לאמר כי עליהם נאמרו ולהם הנה”!

“ואותה הלא תתאמצו להוכיח ברוח ולא בחיל וכח, כדבר הנבואה האמורה!” – אמרתי בלזות שפתים.

“ומה לך ציר המלך המונגולי וליהודים זעומי אל, כי תריב ריבם?” – שאלני הסגן בחשד נסתר, בהתבוננו אל מראה פני.

ואנכי עצרתי במלים, כי לא מצאתי נכון לי לגלות סודי ללא עת. אחר כן השיבותי אמרי לאמר:

“הן רבים מהעם הזה יושבים לבטח בצל ארגון מלכי, הטוב והמטיב ליהודים ולנוצרים כאחד, ועל כן ידעתים גם אני. ומדעתי אותם אל נכון אשתומם לראותם פה בארצותיכם ברע מאד”.

“אבל אשמים הם ברעתם, כי מידם זאת להם – ענה הסגן בבטחה – יעזבו נא דתם הקדמוניה ויבואו בבריתנו החדשה וכמונו הלא יגדל כבודם בישועתם עולם!”

בין כה וכה הגענו אל שוק הירקות; שם אנשים ונשים מדלת העם יושבים על הארץ ולפניהם צבורים כל פרי האדמה לממכר. וכעבור הסגן על פניהם השתחוו כלם לפניו ביראת כבוד והוא נשא כפיו עליהם ויברכם. ועיניו הביטו אלי בגאון, בחפצו להתפאר עלי בכבוד הרב אשר תנחילנו כהונתו הקדושה.

כהגיענו את שפולי העיר ברחוב הגנים, ההולכת אל גשר ס""ט אנגילה, חדלו הלמות הפטישים מאהלי חרשי הברזל, כי יצאו בעליהם לראות את הרוכבים העוברים על פניהם. וכהביטם אל הסגן לא כרעו ולא השתחוו, ואחד מהם הורה עליו באצבע ויקרא אל שכנו אשר ממולו לאמר:

“הנה אחד העתודים העולים על הצאן!”.

“מהרה איפוא והחביאה את לואיגיא בתך מפניו – ענה שכנו – כי נזיר הוא!”…

והפועלים העומדים מאחרי בעליהם פערו פיהם בשחוק פרוע.

“מאז רבו הנזירים בעולמנו – ענה אחד הרוכלים, היושב לפני חנותו הקטנה – עלה מחיר הבשר והיין ונגרע ערך האנשים ומרוב יראת שמים נעזב ארח מוסר וחדל לעולם”.

“הלא כן יאמרו המושלים: הסוס מסֻכן מאחוריו, האשה מלפניה, העגלה – מצדֶיה, והנזיר – מכל עבריו!” – קרא אחד הפרשים, ובידו רגל סוסו המורמה לפני החרש העושה לה פרסת ברזל.

ועוד הפעם פרץ צחוק גדול מפי כל העומדים שם.

הכהן שמע נאצות כלם ויחרש, ואנכי בושתי להביט אל פניו, לבלתי הכלימו.

כהגיענו אל הגשר פנה הסגן אלי ויאמר:

“ברבע הזה אשר עברנו יגורו האזרחים הנוטים אחרי בית קולונא הגיבליני18 המכחשים בזכות האב הקדוש וממשלתו המדינית הנתונה לו מן השמים, ועל כן רבה רעתם ועזותם”.

“היתכן כי אזרחי רומה לא יכירו את קדושת הפפא היושב בתוכם, אשר כבודו עליהם יֵראה בכל עת?”.

“בקדושתו יאמינו אמונה אמן, אך כבוד מלכותו ימאנו להכיר, באמור להם אנשי בית קולונא: השמים שמים להאב הקדוש, והארץ נתונה להקיסר, למשל כבכל הארצות האחרות, וזאת רעתם!”

“ומה להארץ הזאת ולקיסר אשכנז כי יכירו תושביה אותו למושל עליהם?”

כאשר הוסרה רומה מגברת – ענה הסגן – משלו בה המון גוים עריצים חליפות, וכן עברה מיד אל יד עד הגיעה למלכי אשכנז, אשר אחזו בה ולא הרפוה עוד. ויהי לחק, כי מלך אשכנז ישים עליו כתר רומה ואז יהיה לקיסר בארץ. בראשונה היה האב הקדוש סר למשמעת הקיסר האשכנזי, אך מימי הפפא גריגור השביעי והלאה התנשא האב הקדוש ויהי עליון על כל מלכי ארץ. וגם קיסר אשכנז נכנע מפניו ומשתחוה להדום רגליו. ובהנתן הכתר המשֻלש על ראש הפפא החדש, ישרתוהו מלכי עמים ויעמדו לפניו כעבדים לפני אדונם, כי לו הממלכה המשֻלשה אשר נתן אלהים בידו: ממלכת השמים והארץ והשאול, או הברכה והקללה, ברכת טוב לנפש האדם בעולם הזה והבא, או קללת עולם בשאול מטה!""

“ומה המריץ את הקיסר כי נכנע מפני הפפא?”

“מארת אלהים אשר בפי האב הקדוש והחרמים אשר בידו על גוי ואדם יחד, אם ימרו את פי קדשו; באלה רב כחו להטותם אל אשר יחפוץ ולהעמידם ביד חזקה על הברכה! כי על נקלה יוריד את המלך מכסאו בהסירו לב העם מאחריו, או יאכוף את המלך ליסר את עמו ולהחריב ערים על יושביהן, אם יכבד עליהם פשעם. על ידי החרם הגדול נעזב הקיסר הינריך הרביעי מכל עבדיו ושריו, ונאנס ללכת יחף וגלוי ראש אל מבצר קַנוסה, לקבל נזיפה ולהתרפס ולרהב את הפפא גרירור השביעי. חרם כזה הטיל הפפא אינוקינטי השלישי על מושלי צרפת הדרומית ויורד לארץ כסאם וישיבם עד דכא. ועל העם האלביגנזי היושב שם סמכה חמתו, על מאנם להכיר קדושתו, ועל פיהו קמו האדוקים יראי האלהים מכל קצוות הארץ ויעלו עליהם במסע צלב וישפטום בחרב ובאש עד השמדם כלה מפניהם”.

ואנכי הואלתי שאול את פיהו: “הזאת היא דרך הרוח אשר בה יגבר לא בחיל ולא בכח?”. אך פתאם נשאו עיני למחזה אשר לפני! כי הנה עברנו את הגשר, והגענו אל מגדל ס""ט אנגילה, וכבוד הפפא מלא את כל הכר הנרחב אשר לפני היכל תפארתו. המון כהנים ונזירים לאין מספר עוברים רצוא ושוב אל כל עבר. אלה עוטים מעילים לבנים כשלג ואלה לבושי שחורים ועטופי שחורים, או שרוקים או אמוצים או אדומים או ירוקים או ירקרקים או כל צבעי הקשת גם יחד. אלה נושאים בגדים רחבי שולים, הקצרים זה מזה למעלה כגרם המעלות, ואלה מתכסים באדרת שער או בשמיכה אחת שהיא שמלתם לעורם. אלה גלויי ראש ואלה הולכי יחף; אלה מגלחים ראשם ושער זקנם גדל פרע, ואלי מקיפי פאה ולחיים חלקות מתער מלֻטש; אלה לובשים כתנת בד על בגדיהם ממעל, ואלה לבושי שריון כגבורי מלחמה; לאלה תבנית שתי חרבות מצלבות על חזיהם, ולאלה מראה שני מפתחות מונחים בתבנית שתי וערב. ולכל אחד צמוד פתיל הקשור בשני קצותיו אל החגורה או החבל אשר במתניו, ועל הפתיל מחרזת טבעות קטנות, אשר יניעון ידי הנושא ויעבירון מן הקצה אל הקצה, לדעת מספר התפלות אשר יקרא וישנה דבר יום ביומו. וכלם בני חבורות שונות אשר לצבאיהן אין מספר, ומקלטי מעונותיהם מלאים את כל הארצות. אל כל אלה התבוננתי ואכיר את כח הפפא במה הוא גדול, כי רב חילו, ואם זה דרך הרוח אשר בה יגבר על כל, לא נפלאת היא כי משאתו יגורו עמים ומלכים תכו לרגליו.

כאשר קרבנו אל ההיכל אשר על הגבעה הותיקנית, כן גדל פחדי ויראתי מפני כבוד האב והדר גאונו. כי כל יקר חזו עיני ואין קץ לתפארת הבניה ועמודי הפאר והאילמים והאתיקים והלשכות וחדרי המשכית אשר על נקלה יתעה העובר בהן, כהולך ביער בין סבכי עצים עבתים אשר לא עלה עליהם גרזן. אך בהגיענו אל לשכת האב הקדוש חיתה רוחי – כי נראה לפני חדר פשוט, ובו רק שלחן וכסאות, ועל השלחן מנורת כסף קטנה וצלב עם צלם שחור, ולרגלי הצלב דמות גלגלת אדם ושתי עצמות משלבות – סמל המות השליט בכל היקום. והפפא ניקולי הרביעי איש זקן ושבע ימים, קטן ודל במראהו, חסר אונים וחדל כח, וזה כשנה נבחר מאת ראשי הכהונה להיות שם האב הקדוש נקרא עליו, וכל עניני הכנסיה והמדינה נשארו על ידיהם לעשות בהם כרוחם וכנפשם.

נשקתי את ידי הפפא כחק, ואשא ברכה מאת פניו ודברי שלום וידידות להמלך המונגולי, הטוב ומטיב לנוצרים אשר בארצו. והאב הקדוש הביע תקותו, כי יפקח האל את עיני המלך ושריו להכיר את הדת הקתולית ולבוא בבריתה, כי אך ממנה תוצאות חיים, ולה הישועה הנצחית במרומי שמים. ואת יתר הדברים הפקיד בידי הסגן, קולו די אורבינו, לעסוק בהם עמי עד אשר נגמרם בינינו לטובה ולברכה. אז אשוב אראה את פניו בטרם אשוב אל ארצי ומולדתי, ואשא ברכה מאתו להביאה אל מלכי, אשר יאמצהו כבן לו – כי כבנים נחשבים לו כל מלכי ארץ הנאמנים בבריתו.

בדברים האלה הושיט האב הקדוש את ידו שנית, ואני נשקתיה בתודה והשתחויה כמשפט, ואז משכני די אורבינו אחריו, כי הנה נגמר מועד הראיון, ועת לעזוב את הפפא ולצאת מאת פניו ולשוב למקומנו.

בצאתנו את ההיכל שחרתי פני הסגן להוליכני דרך רחובות היהודים, כי חשקה נפשי לראות את מעונותיהם אשר בשפלה. ודי אורבינו התבונן אלי, אך לא דבר מאומה, ויעבר עמי על פני גבעת יניקולו ודרך גשר ברתלמי. שם נראו לפנינו המון רחובות צרות ועקומות, מלאות בנינים עתיקים בעלי ארבע וחמש קומות, ורֶוח אין ביניהם, גם כל ירק עשב ועץ לא נראה שם, באפס מקום. ויהי הרבע ההוא ההפך מכל פנות העיר, אשר להן כברות ארץ פנויות, ועל מפלת הבנינים שעמדו שם מלפנים צמחו כל עשבות שדי, גדלו כל עצי יער, אף נטעו גנים וכרמים למכביר. והמון יהודים כמשק גבים שוקקים ברחובותיהם. אלה עוסקים במסחר וקנין, ואלה שואפים רוח באפס מעשה, וביניהם מתהלכים עשיריהם בגאון וגבה, עוברים חכמיהם למודי ה' בהחישם צעדיהם אל בתי מדרשותיהם. ובנות ישראל לבושות שני עם עדנים הולכות הלוך וטפוף, עוטפות שיח גאוה בסרח העודף אשר לשמלותיהן מאחריהן, ומתנוססות ביקרותיהן כחנויות חיות עוברות לסוחר19. פה ראיתי בפעם הראשונה את אות הקלון אשר נגזר על היהודים לשאתו, והוא פסת ארג ירוק הדומה בגדלו ומראהו לתפוח זהב; אותו הדביקו הגברים אל כובעיהם והנשים אל צעיפיהן. את זה ראיתי ותשתוחח עלי נפשי; אך היהודים כבר הסכינו לו ולא הרגישו את קלונם בשבתם בקרב אחיהם. רק בצאתם שער אלי קרת, בהיות להם שיג ושיח עם אזרחי העיר ושריה, נקוטו בפניהם מפני המון העם המכירים אותם על פי האות הזה. ויהי הכתם הירוק משאת עליהם חרפה, לעג וקלס לסביבותם.

אבל עד מהרה נוכחתי לדאבון לבבי כי לא לחרפה בלבד נועד הכתם ההוא, כי גם לנגע ומכה!

כשובנו לדרכנו על פני חרבות היכל אספסינוס, בטרם נגיע אל רחוב הקדש, נשמע לאזנינו קול רעש ומהומה. והנה ארבעה אנשים חמושים מתנפלים על איש אחד, והאיש נשען אל קיר החרבה, בבקשו להחסות בה מאחריו, והנהו שולף חרב לעמוד על נפשו, ובפיהו הוא מתחנן אליהם לאסוף ידיהם.

“נמהר נא אל המקום ההוא! – קראתי אל די אורבינו – אולי יצלח בידנו להציל נפש אדם מרדת שחת”.

“צדקת בדבריך – ענה הסגן – כי מדת החמלה והרחמים חובה היא עלינו על פי דתנו, והיא תהלתנו ותפארתנו. אף אמנם רואה אני את האנשים כי מחיל אורזיני הם ודי לי לאמר מלה בשם האב הקדוש ולהרחיקם מזה”.

“עשה זאת איפוא להציל האיש מרעתו” – אצתי בו באחזי ברסן סוסו להריצהו שמה.

ברגע הזה נראה הכובע רחב השולים, בנפלו מעל ראש האיש ארצה – ועל פי הכתם הירוק אשר עליו הכרנו שנינו מי הוא זה האיש המֻכה

“הלא יהודי הוא! – ענה הסגן בקרת רוח – ומה ממנו יהלוך אם יגרע מספר העם הזה בנפש אחת?”

מבלי דבר עוד קפצתי מעל סוסי ואמהר וארוץ בחרב שלופה אל המקום ההוא, ואעמוד על יד האיש המֻכה ואגער באויביו לאמר:

“חרפה היא לאנשי חיל להרים יד ברצח, ארבעה כנגד אחד!”

“הלא תראה סיניור20, כי יהודי הוא, ולא למענו ישתמרו חקות מלחמה ביום קרב”.

“ומה פשעו ומה חטאתו כי דלקתם אחריו?”

– “הוא רופא בית קולוגא, וגם עתה שב משם, ברפאו את אויבי אדוננו”.

“הרופא לא יבדיל בין דם לדם – קרא האיש בהצדיקו נפשו – וקרוב הוא לכל אשר יקראוהו בחלותם”.

“הוי ראש כלב! – קרא האחד – האנחנו נמחץ ואתה תרפא? אנחנו נכאיב ואתה תחבש ותחבל את מעשה ידינו?”

“סורו מעליו אנשי דמים! – קראתי בחמתי – ואם לא, וידעתם את ידי!”

“ומה לך, בן נכר הארץ, וליהודי הזה כי תריב ריבו? – קרא השני – אולם נסה נא ועמוד לימינו וגם אתה מידנו תסָפה!”

“הביטו נא אל חוטמו, ואותותיו לא תנכרו כי גם הוא מאצילי ירושלים כמהו!” – אמר איש עני לבוש קרעים, אשר חש אל המקום ההוא להתבונן אל המראה.

Hep! Hep! 21 – הריע האספסוף מדלת העם, אשר נאספו שמה איש מקצהו.

אנשי החיל עופפו חרבותם על שנינו, ואנחנו שכלנו ידינו ונט חרבותינו אל מול החרבות המעופפות, לבל תוכלנה לנגוע אל עצמנו ואל בשרנו. לאחרונה עיפה יד הרופא ותשמט חרבו מפני חרב האויב בפגעה בה, וברגע ההוא הביא השני צור חרבו אל צדו, והרופא נפל ארצה מתבוסס בדמו.

האספסוף צהל קולו וארבעת אנשי החיל יחדו היו עלי לבתקני בחרבותם. והנה עבדי הכושי, אשר נלוה על דרכי, נצב עלי ובידו חרב הרופא והנהו מתנפל בחמה שפוכה על הרוצחים. אך עד ארגיעה נפל גם הוא מחרב אויב אשר באה בלבו. אז הכרתי בלהות צלמות ובלבי כבר נואשתי מחיים.

פתאם נשמעו דהרות אבירים וגדוד רוכבים חש בא אל מקום המלחמה, וארבעה מהם קפצו מעל סוסיהם ויתנפלו עם ארבעת אנשי חיל אורזינו בקול קורא “יחי קולונא!”.

אנשי החיל הנלחמים בי הפכו פניהם אל אויביהם, והאספסוף מחאו כך וישישו בשמחה על המראה אשר לקח לבבם, ולי היתה הרוחה ואשאף רוח. ואשא עיני וארא, והנה הסגן מריץ את סוסו לנוס הלאה, ואל ארץ הבטתי – והנה עבדי הכושי מת לשחת והרופא כל עוד נפשו בו.

“אנה נשא את רופא נפש אדוננו?” – שאלוני שנים מן הרוכבים אשר לא התערבו במלחמת חבריהם, כי כן החק לאנשי קרב. לבלתי התגבר במספר כי אם בכח הזרוע וביד חרוצים.

“נשאהו אל בית קרוב, להחיש לו עזרה אם נוכל !” – עניתי.

“אני יודע מעון הסיניור די מאַנזי, כי קרוב הוא” – ענה השלישי.

אז קרעתי מעיל הרופא לארכו, ואחבוש מקום הפצע לעצור זוב דמו ככל אשר מצאה ידי, ושני הרוכבים עמדו איש מול אחיו בידים שלובות, והשלישי עזר לי להושיב עליהן את הפצוע, ואחר כן עמדתי מאחריו לתמכהו בידי. ונשאהו אל הרחוב אשר לרגלי הקפיטוליום מערבה – הוא המקום אשר משם יחל רבע היהודים והוא משתרע עד הנהר22. ויהי כהגיענו שמה ותהום כל הרחוב ויושביה התרוצצו יחדו לראות את החלל, ועד ארגיעה נשמע קול יליל בכל הרחוב: “הלא זה אדוננו יחיאל הרופא” אחי רבנו אברהם הסופר מן הענָוים23. הוי ליום הזה, כי לקח ה' את אדוננו מעל ראשנו !"".

“הוי, חתני! הוי, אחי הצעיר! – קרא איש נכבד, גבר בחצי ימיו, אשר מהר אליהם ויתמוך בידיו גם הוא את הפצוע – אוי נא לפולה בתי, כי באה שמשה בצהרים!”.

והפצוע הובא הביתה. שם רבה המהמה. כל אנשי הבית נסבו על אשה צעירה לימים אשר לשמועה כי באה יצאה נפשה והנה היא שוכבת מתעלפת על סף הבית, וכלם עמלים להשיב אליה רוחה ולא יכולו.

“פנה לך, אדני, אל בתך, להשיב נפשה! – אמרתי לו – ואני התנהלה לאטי עם חתנך הפצוע, כי רופא גם אני ולה' הישועה!”.

עד מהרה השכבו האיש ואשתו על שתי מטות בשני חדרים קרובים. ואנכי פשטתי מעל יחיאל את בגדיו ואבקר את הפצע, והנה הוא בין צלעותיו. וקול יליל אשה צעירה נשמע מן החדר השני, אז ידעתי כי שבה אליה רוחה. לקול הזה התעורר הפצוע ויפקח את עיניו,אבל עד ארגיעה שב ויעצמן מבלי הוציא הגה מפיהו. בשמעי כי גם ר' אברהם יודע חכמת הרפואה אצתי בו להביא כלי חובשים. אך שנינו לא יכלנו להתמהמה ולחקור עמק הפצע, פן יגוע החולה בנטוש עליו דמו. ונמהר ונרחץ את דם הפצע ונסכהו בשמן ונחבשהו היטב, ונצו על פולה ועל כל אנשי הבית להתאפק ולדום ולתת מקגוע להחולה האָנוש. משם שלחתי אנשים לקבר את עבדי הכושי ולהודיע בהיכל הלטריני כי בחרתי לי מעון בנוה היהודים, בבית אברהם הסופר, ומשם אבוא אל הסגן ואבקרהו בהיכלו לעת אדרשנו.

הנה כן התודעתי אל המשפחה הנכבדה ביהודי רומה, היא משפחת “הענוים”, ואבחר שבת עמה בקרב אחי מדוּר בהיכל הליטרני. ור' אברהם פנה לי את החדרים אשר בעלית ביתו, ויוסטא בתו, העלמה הצעירה, פארה אותם ביד חרוצים. ואהי מאוכלי שלחנם, ועבדים ומשרתים לפי כבודי לקחתי מקרב בני עמי. עד מהרה נודעתי לשם בקהלת ישראל ברומה, בהודע להם מולדתי ומוצאי כי מזרע דוד אני ומכון שבתי בבבל. אכן הגדתי להם את מולדתי, לבעבור יאמינו לי אם יהיה לי דבר אליהם בימים יבואו, אך את משלחתי העלמתי מהם, פן לא תצלח בידי, ובֹשו אַחי משׂברם, וגדל יגונם בהכזב תוחלתם.

שבוע תמים לא יצאתי מבית ר' אברהם, בעזרי על ידו להשכיל אל החולה, אשר חייו לשאול הגיעו מעצמת הקדחת אשר אחזתהו ותלהט מוסדי גוו. ופולה ויוסטא אחותה שמרוהו מסח, ותהפכנה משכבו בידים אמונות, ותשגחנה עליו באהבה רבה. במשך העת ההיא הכרתי לדעת את שתי הנפשות האלו ודבר פעלן וחין ערכן – כי היו שתיהן למודות דעת וכל מעיניהן בתורת ה‘, ובזה היתה פולה מופת לאחותה, כי סגלה לה את מעשה הכתב העברי ביופי והדר מאין כמהו, וזה מעט השלימה העתקת פרוש על נביאים24. אף על זאת פקחתי עיני – כי היו בנות ישראל ברומה בעת ההיא מחקות כקופים את נשי מרום עם הארץ לכל הליכותיהן ומנהגיהן. כמהן התיַפו עד מאד בצאתן שער אלי קרת, גם נתנו את פיהן לחטוא חכן בשירי אהבה ועגבים, ותשתעשענה בחברת צעירי אחיהן, בני הנעורים אשר ברומה, ותצאנה אתם במחול משחקים25. לא באלה דרך שתי הבנות האלו, למודות ה’, כי הצניעו לכת עם הגברים, וגם בלבושיהן ובכל הליכותיהן שמרו דרך הענוה והתֹּם, ופניהן המלאים זיו עלומים הפיקו נגה בהדרת קדש.

מקץ השבוע נבהלו כל יושבי הרחוב וכל אנשי בית ר' אברהם לראות את הסגן קולו די אורבינו בא אליהם בכבודו ובעצמו, לראות פני הארח הבגדדי. ואנכי ישבתי בחדר החולה כפעם בפעם, ובשמעי מי זה בא, יצאתי לקראתו ואשחרהו בכבוד לסור עמי אל העליה, כי שם מעוני. כעלותנו שמה שלחתי את העבדים מעל פני, למען נשאר לבדנו באין שומע דברינו. והסגן התחטא לפני ויבקש ממני לסלוח לו על דבריו ועל מעשיו ביום ההוא, ולוּ ידע כי יהודי אני וכי כאח לצרה נמצאתי להרופא די מאנזי בקום עליו מרעים, אזי לא דבר רע באזני על בני עמי ולא עזבני בחפזו, בראותו אותי מתעבר על ריב לא לי. אמנם כל אלה השיב אחר כן אל לבו, אך ברגע אשר התעורר לחוש לעזרתי, קפצו שמה רוכבי קולונא, ומפניהם עזב את המקום ההוא, כי ריב לקולונא עם הפפא, ואיך יוכל לשמוע שמו הקדוש מנֹאץ בפי אנשי חילו?

ואנכי הוכחתיהו בצדק על הרעה אשר ראשי הכנסיה הקתולית עושים לבני עמי. ואורהו דרכי המלך המונגולי, אשר בשמו באתי הנה למצוא חפץ ולדבד דבר – כי בחר באיש יהודי, הוא אחי הבכור, להיות לו למשנה, ועל פיהו ישק כל עמו. והמשנה הזה לא יבדיל בין אחיו היהודים ובין הנוצרים היושבים שם, כי חֻקה אחת ומשפט אחד לכלם, וכל איש אשר יתרון הכשר ושאר רוח לו, אותו יבחר והקריב אליו. אולם אם כה יוסיפו מושלי ארצות המערב להכביד ידם על היהודים החוסים בצלם, והלך גם אחי, המשנה, גם ארגון מלכנו בקרי עם אחיהם הנוצרים, והבדילו גם אותם לרעה. גם קרוב הדבר כי בחרות אף המלך המונגולי יאסוף את חילו הרב והעצום, ועורר עליהם שוט גנגיז-חאן אביהו הזקן26, והשיב עליהם אופן.

לדברים האלה נבהל הסגן ויחרד תחתיו, ובהשיבו אל לבו ענני לאמר:

“רֹאה אני ידידי, כי דבריך טובים ונכחים, והנני להגידם בשמך אל האב הקדוש. ידעתי כי אם הוא יגזר אֹמר למלכי הארצות, ויקם לו. אך דבר כזה לא בחפזון יעשה. כי לפלגות פרטיו גדולים חקקי לב. הן חקי היהודים בתוכנו קבועים הם זה מאות בשנים, ורבים מהם נקדשו בראשית הימים ושרשיהם סֻבכו בדת ובמדינה, ולא באפס יד יוּסרו עוד. לכן אמרתי: אציע נא הדברים לפני האב הקדוש, בהם נהגה ובהם נשוב נהפוך עד אשר יושם כל עקֹב למישור. אז נקרא עצרה, נאסוף אלינו את ראשי כהנינו לקונסוליה גדולה; אליה יועדו גם המלכים והנסיכים איש מקצהו. וברצות ה' את פעלנו נגמרהו לטובה וחפץ מלכך יֵעשה ועצתך נשלים”.

ואנכי התבוננתי אל פני הסגן ואדע כי בלב ולב ידבר, ואען ואומר:

“תם אני ולא אדע על מה תחרדו את כל החרדה הגדולה הזאת! הן כל הענין יסודתו בדבר אחד: כי יכיר האדם אל רעהו לאדם כמהו, כי בצלם אלהים נבראו כלם ומחמר אחד קרצו גם יחד. גם כל מראות הטבע אשר נמצא בהם וחוּצה להם שוים הם לכלם – ולמה זה יבקשו המה חשבונות רבים, להבדיל בין האחד לרעהו ולבכר איש על אחיו? תהי נא חקה אחת לכל באי עולם, ולא יהיה עוד האדם שליט ברעהו לרעתו – וכל המעקשים והנלוזים יוּסרו על נקלה ושלום אמת יהיה לכלם!”.

“ומה תאמר, ידידי, על חק העבדות, אשר יסודתו בספרי הקדש ותוצאותיו עם ארץ רבה מאז ומעולם? עוד מראשית הימים, בטרם לדת חק, ארר נח את כנען בגלל חם אביו, וישימהו עבד עבדים לאחיו; את הגבעונים קלל יהושע על מעשה ערמתם אשר עשו להציל ממות נפשם, ויהיו לחוטבי עצים ושואבי מים בית אלהיו, וכאלה רבים עמכם בספרי קדשכם” –

“מעשים כאלה הם החלק הספּוּרי אשר בתורתנו – שבעתיו בדבריו – והמנהגים הנוסדים עליהם אינם יסודות קימים לה, כי הם משתנים לפי העתים והיא, בעיקריה, לעולם עומדת. המנהגים היו נתונים בידי השופטים והחכמים בכל דור ודור לשנותם לפי זמנם, אבל המצות קבועות הן לדור דורים. בתוכן הכי נכבדה המצוה אשר צונו ה' לאמר: “ואהבת לרעך כמוך!”, שהיא עיקר גדול בתורתנו, ואותה נתן ה' לבני האדם חק עולם ולא יעברוהו. המצוה הזאת היתה גם לכם עיקר בתורתכם – ואיככה תעברו עליה בזדון ותבדילו את היהודים מקרבכם ותתעמרו בהם כבעבדים מקנת כספכם, אף תרעו להם מאלה: כי יקָרא לעבד דרור והיה לתושב וגם לאזרח העיר בתוככם, ואת היהודים תמדו בחבל אחד לכלם, לעשות בהם כטוב בעיניכם, והנם מתענים תחת ידכם ונתונים לקלון ולחרפת עולם, מגור מסביב!”.

“נניח נא וכוחנו בדבר החקים אשר יסדו לנו אבות כנסיתנו הנוצרית בימים מקדם, כי אמנם רב כח האב הקדוש לשנותם ולהחליפם כליל, אם לא יכירם עוד זמנם; אבל משפטי המדינה הלא נתונים הם בידי מלכי הארץ, ולא נוכל איפוא להסירם מבלעדיהם”.

“ומי נתן להם המשפט להבדיל את היהודים לרעה מכל העמים אשר בתוכם הם יושבים?”

“המשפט נתון להם מאת שני קיסרי רומה, אספסינוס וטיטוס. כי שבויי חרב הביאו את היהודים הנה וכל שבוי נחשב כעבד עולם לשובהו, על כן היתה עבדות היהודים לקיסרי רומה לאחזת עולם, ואחריהם התנחלום כל מלכי הארצות אשר נחשבו לפנים בגבול ממלכת רומה”.

“ומה משפט היהודים אשר נאחזו ברומה ואגפיה עוד לפני מלָך מלך בתוכה? כי בכרת זקניה עם החשמונאים ברית אחים, באו רבים מבני יהודה לשבת ברומה ולהגדיל סחרה ואתננה, והזקנים שמחו לקראתם ויתנו להם זכות אזרחים לדורות עולם. הזכרו המושלים את זכות האבות לצאצאיהם אחריהם?”

""ובמה נחשבו צאצאיהם המעטים בערך העם הרב אשר נוסף עליהם בגלותו הנה?.

""בארצנו רבו הנוצרים אשר הלכו שבי לפני המחמדים במלחמותיהם הרבוֹת, ובכל זאת לא נחשבו כעבדי עולם להמחמדים או להמונגולים אשר באו אחריהם – ואיך ישאכם לבבכם להתפאר על העמים “הברברים” האלה בתורתכם והשכלתכם, אשר בפיכם תרצון ולבכם לא כן? ואולם גם זאת אדע, כי כך היהודים הגולים רומאה, נחשבו בראשונה לאזרחי הארץ כהגרמנים וככל הגוים אשר באו אחרי כן לשבת בתוכם. רק מימי מסעי הצלב, בקוּם אחיכם על היהודים להכחידם מן הארץ, בהדרש להם המלכים והבישופים להגן עליהם ברוב או במעט, רק אז בדו מגניהם אלה את החוק ההוא מלבם, למען יֵחשבו בעיני הכל כעבדיהם המשֻעבדים להם27, ולא יזידון אנשי רשע להרים יד ברצח ולהפסיד את נכסי המלוכה. והחק הבדוי אשר המציאו לטובת היהודים נהפך להם לרעת עולם כיום הזה! 28

נצחתני בני! – קרא די אורבינו בקומו ממושבו, ובנשאו את כפיו לברכני כמנהג הכהנים – ואולם דע לך, כי בכל הדברים האלה תמים דעים אני עמך, והמלים אשר הוצאתי מפי היו רק לנסותך ולדעת חכמתך ולהכיר דעתך. אשריך ואשרי שולחך, אשר ברכו אלהים ביועץ נבון וחכם לב כמוך! האמינה בי, כי בכל נפשי אתאמץ לבצע חפצך ולמלא משאלות לבבך. עוד היום אבחרה דברי עם האב הקדוש, והיה פי כפיך, לדבר טוב על עמך ולהעירהו בצדק על הרעה הנשקפה לבני בריתנו אשר בארצך, אם לא נשקוד להיטיב לאחיך פה עמנו. וכי יהיה לי דבר אליך, ושלחתי לקרוא לך אל מעוני בהיכל הליטרני או בוא אבוא כיום אליך לגלות את אזנך. והדבר אשר למענו שֻלחת מבבל ארצך ישאר נא לסוד כמוס כאשר עד כה, גם הדברים אשר דברנו אל תגלה לאיש זולתנו, פן יוָדעו ללא עת והופרה עצת שלומנו – כי הפר מחשבות באין סוד ואיש תבונות ידע את עתו"".

בגברים האלה ברכני שנית ויפן לצאת. ואנכי קדמתיו בכבוד ואֹחז בכפת המנעול, לפתוח לפניו הדלת. והנה פנה הסגן אלי וילחש באזני לאמר:

“ומה הציד אשר בחרת לך בזה למטרה?”.

“לא אבין אדוני מה ירמזון מליך” – עניתי לתֻמי.

“הן גם הבכירה תאוה לעינים – לחש די אורבינו, בקרצו עין בפנים ערומים – ואולם הצעירה טובה ממנה, כי בתולה היא ודמיונה כתאני הבכּורות”.

“גם זה ענין אשר כל כבודו הסתר דבר” – עניתי בערמה גם אני, ובלבי חפצתי לאחוז בערף הנזיר הזקן ולהשליכו ממרום המדרגה ארצה.

אמנם בידך עתותיך – הוסיף על ",ההשכלה,
אברהם שלום פריברג,הכבל והקוץ,"שלש שנים הנה זה עברו אחר החרבן הגדול והנורא אשר חלה ה' בנו ובארצנו, ועוד לא השיב ידו מבלע; עוד עשן היקוּד עולה ממבצר מסדה, המפלט האחרון לגבורי ישראל בארץ קדשם, ופגרי אחינו עודם מפֻזרים על פני כל אדמתנו ואין קובר! אך טוב למתינו אלה מן החיים שנשארו אחריהם – שהם נחים על אדמתם אשר נלחמו בעדה עד כלותם, ואלה נסחבים להמוניהם אל כל ארצות הגוים לראוָה בם. גבורינו אלה, אשר הראו נחת זרועם במלחמותיהם עם פריצי אדם, משלכים עתה לפני פריצי חיות, בתת אויבינו אותם טרף לשִניהם! רע מאלה גורל הנכבשים לעבודת פרך במכרי ההרים במצרים או הנמכרים לעבדוּת עולם בכל קצוי ארץ – שהם אך פעם יטֹרפו ולא יוסיפו לדאבה עוד, ואלה נאנחים ונאנקים בלי חשֹך מתבגרת יד מעניהם ולוחציהם, נוגשיהם ומציקיהם. אבל רע ומר מכל אלה לשרידים הנשארים בחיים על אדמת ארצם כשבלים בודדות אחרי הקציר – כי הנה הם חפשים לנפשותם (הוי לעג לרש, בוז לבני עֹני!), חפשים מכל המצות התלויות בארץ: מחובות כל אזרחי עולם – מדאגת בית ומשפחה, עיר ועדה, מדינה ועם – כי את הכל נשא רוח, טאטא האויב במטאטא השמד! כל חבלי מות, כל ענויי העבדוּת לא ישוו למצרי שאֹל אשר ימצאו את הנשארים האלה, הנודדים כצללים על אדמתם האבלה והשוממה, והנכשלים לרגעים בעצמות החביבות, עצמות אבותיהם ואחיהם, המפֻזרות עליה בכל מדרך כף רגלם.

זאת אות הברית אשר כרתה רומה עם יהודה בימי המכּבים, גואלינו מלפנים, וזו אחריתנו בנוח שבט רשעתה על גורלנו! אכן בא דבר שבנא אבינו הזקן, אשר עיניו ראו במות מרים החשמונאית. פחד פחד הזקן1 ויאתיֵנו, וחרב הרומאי אשר עופפה בימיו על המלכה העבריה ותכריתנה, נטשה גם על הממלכה העברית ותשת קציר לה כיום הזה.

כשבלת בודדה נשארתי גם אני מרבבות אחי בני עמי אשר ספו תמו בימי עברות. אם לא השלכתי נפשי מנגד בעת צר, אם לא רחצתי פעמי בדם האויב או נכנעתי מפניו בגבוֹר עלינו ידו – הלא אלהים יחקר זאת! עדים לי שתי המלחמות הגדולות שהיו על יד מגדל אנטוניה ועל שער בית קדשנו, שבהן נודע שמי להרומאים בין יתר גבורי עמי2; עדים לי פצעי הנאמנים, האותות הגדולים החרותים בחרבות וברמחים ובכל כלי נשק למינהו על כל גופי מלפני; עדים לי כל יושבי רומה, מאספסינוס וטיטוס ועוד צעיר עבדיהם בזירה3, כי לא יראתי את המות בעודו לנגדי, אף היו עתים אשר בקשתיו בכל אחת נפשי ולא מצאתיו. ואם עתה עוד בחיים נשארתי, אות היא כי כן רצה ה', וממנו היא שומה להרבות כעשי והותי או לנחמני לעת קץ עם יתר אבלי עמי – כי לו נתכנו עלילות ואדם מה כי יבין דרכו!

אך אספרה נא הדברים כמו, וקרא אותם הדור הבא אחרינו, והכירו וידעו, כי לא על נקלה הכריעונו אויבינו ולא באפס יד כבשונו – כי בכל עז נלחמנו בעמדנו על נפשנו, ולוּ היתה אחדותנו שלמה, לולא קמה עלינו הרעה מקרבנו, כי עתה נלאו אלינו כל עריצי גוים ולא יכלו לנו.

––––––––

ראשית הרעה הגיעה אלינו בשכבר הימים, מאז פרצה מלחמת אחים על דבר המלוכה. הם למדו את הרומאים אלופים לראשינו, ואלה עזרו למשחית ותהי יהודה ירשה להורדוס האדומי, המושל האכזרי, אשר רדה בנו בחזקת וישת עמנו הדום לרגליו.

הורדוס כלה זעמו בבית החשמונאים, ולא חשך ממות גם את מרים רעיתו תמתו4, וגם את שני בניה אחריה, אלכסנדר ואריסתובל, הוציא אל הורג5. אמנם גם על יתר בניו וקרוביו עברה רעתו: את אנטיפטר בנו הבכור המית ביד עבדיו ואת הורדוס בנו הרביעי העביר מנחלתו, גם את פרורס אחיו הוריד אבל שאולה, ועוד רבות רעות כאלה עשה בקרב ביתו ומשפחתו. על כן יאָמר עליו בשם אגוסטוס קיסר רומה בעת ההיא: “טוב היות חזיר בחצר הורדוס, מהיות בן ושאֵר בהיכל מלכותו!”6.

הורדוס בנו הרביעי נולד ממרים השנית בת שמעון הביתוסי, אשר בקחתו אותה לו לאשה נשא את ראש אביה וישימהו לכהן גדול בהיכל ה‘7. מאז והלאה גברה יד הביתוסים והצדוקים בעם ובמדינה, באמונה ובממשלה. ובעוד אשר חכמי התורה, מורי הדת בישראל, העמיקו הרבו חקר בדרכי ההוראה בבתי מדרשותיהם, פרצו הצדוקים והביתוסים, עברו חק ומשפט בשער עמם ובהיכל קדשו, ורוב העשירים והשרים והשועים והאצילים היו עמם שכם אחד, ללכת בדרכי העמים ולאחוז במנהגי היונים והרומאים. אמנם נמצא בהורדוס דבר טוב – כי הרחיב את הר הבית ויבן את המקדש החדש, אשר גדול היה כבודו מן הראשון. עשרת אלפים בונים וחכמי חרשים עסקו בו, ושנה וחצי ארכו ימי בנינו8, ועוד שמונה שנים עברו בבנין חומותיו ותאיו ויצועיו ואיליו ואולמיו עד כי כלל הורדוס יפיו ויפארהו בכל פאר וישימהו תהלה בארץ. וחכמי ישראל עלצו בו עד כי כמעט סלחו להורדוס את כל אשר עשה להם, ויחשבו את בנין בית ה’ לכפרה לו על דם חבריהם אשר שפכו ידיו9. אבל לעמת זה הרבה המכשלה בבנינים אחרים אשר בנה בעיר הקדש, למצוא חן בעיני הרומאים – כי בנה טיאטרון בירושלים ואמפיטיאטרון מחוצה לה. גם בנה בקרן צפונית מערבית להיכל ה‘, לשם כבוד אנטוניוס מגנו, את המבצר אנטוניה במקום הבירה, בית נשק החשמונאים מלפנים, ויבן בו מגדלים בצורים העולים בגבהם על מרומי המקדש. ועליו הפקיד שומרים מצבאות בני הנכר, להשקיף ולהתבונן אל כל הנעשה במקהלות עם בחצרות בית ה’10, ובאחד מגדליו עצר גם בגדי הכהן הגדול למשמרת ולערבון, ורק בערבי החגים הושבו אל המקדש, ואחר שבוּ לקחום אל המגדל11­– למען תהי עבודת הקדש תלויה ברצון הממשלה – הוא הגדיל תפארת העיר שמרון, וירב בה התכונה לשימה לגברת הממלכה, אם ינתק מבטחו מירושלים מפני חמת העם היושב בה. הוא בנה את העיר קיסריה על אדמת הקדש, על חוף הים בין יפו והר הכרמל, וַיושב בה בני יון וארם, ויבן בה במות ומקדשים לאליליהם, ותהי העיר לצרה לעיר ה' ולפח ולמוקש לעמנו כד כי נקראה בפי חכמינו בשם “בת אדום”, לאמר: רומה השניה12. ומי ימנה מספר לאוצרות הכסף והזהב אשר פזר על בניני ההוד והחמדה, למשחקי העמים ועבודת אלהיהם בערי צדון ודמשק, רודוס, שפרטה ואתונה וכל יתר ערי הגוים הקרובים והרחוקים! וכל האוצרות האלה נערמו מעמל עמנו, החי על עבודת אדמתו, בשומו עליו מסים אשר אכלו יגיעו ויריקו שארית כחו. והעם נשא בשרו בשניו וישח עד העפר מפני כבד משאו – כי רבה רעת המושל העריץ הזה, הנורא על כל סביביו. הוא לא נשא פני כל, וגם בקרוביו לא האמין, וקנאת ביתו צמתתהו לעת זקנה ותביא רקב בעצמיו ותענהו בתחלאים רעים לאין מרפא. ובכל זאת לא שב אפו, ובראותו כי קרב קצו צוה לתפוס רְבי נכבדי עמנו ויקדישם ליום הרגה – למען יתאבל העם במותו. אך פקודתו זו לא נעשתה עוד; הנתפשים שֻלחו לחפשי והעם שמח על מותו13 שמחה גדולה, שש כי מצא קבר. עליו אמרו המושלים: “הוא עלה כשועל ערום, וימשול כנמר אכזרי וימת ככלב שוטה”14.

––––––––

ידי הורדוס הרחיבו ממלכת יהודה בחייו, וידיו גם קרעוה לגזרים במותו. מששת בניו אשר נשארו לו היתה ממלכתו על פי פקודתו ירֵשה לשלשה מהם: ארקילאוס ירש את ממלכתו ביהודה, אדום ושמרון; אנטיפס היה לנשיא על ארץ הגליל ועבר הירדן דרומה, ופיליפוס – על ארץ הגולן והבשן כל חבל הארגב15 אשר מעבר לירדן צפונה וארץ מוצא הירדן, היא פמיַאס. ושלומית אחותו גם היא ירשה את ערי יבנה, אשדוד ופזאל אשר על יד יריחו. אך בעוד יורשיו מחכים לדבר אגוסטוס קיסר רומה לקיֵם בידם את ירֵשתם, התקומם העם לנער מעליו את ממשלת האדומים והרומאים גם יחד. עוד בימי הורדוס, בצר לעם מאד מפני העול הקשה אשר שם עליו מלכו האכזר, בקש ומצא נחומים לו, כי הנה קרבו ימי המשיח, עוד מעט ויבוא הגואל, אשר יחלצהו מעָניו ומכל צרותיו יושיעו. ויהי אחרי מות הורדוס ויקומו לו גואלים הרבה אשר עשו את הארץ כמרקחה; אך הם לא השכילו להתאחד יחדו, ויכו אחד אחד לפני שרי רומה אשר חשו באו לשים משטרם בארץ. – שלומית לא האריכה ימים, ובמות הנחילה ערי ירושתה לבית אגוסטוס. פיליפוס היה איש שלום, וישב על נחלותיו במנוחה שלשים ושבע שנה 16. הוא חדש את העיר פמיאס ויקראנה קיסריה פיליפי על שם הקיסר ועל שמו. גם חדש את העיר צידן17, אשר על פני ים כנרת צפונה-מזרחה, ויסב שמה יוליה, על שם בת הקיסר. בנים לא היו לו, ובמותו נספח חבר נחלתו למדינת סוריה ובכן קם לממשלת רומה לצמיתות. אנטיפס אחיו גם הוא עשה חנף למושלי רומה, ויבן את בית-הרם18 אשר מעבר לירדן ויסב שמה ליביה, על שם אשת הקיסר. ובמות אגוסטוס19, וטיבריוס היה לקיסר תחתיו, בנה לכבודו עיר חדשה על שפת ים כנרת ויקראנה טבריה על שמו. הוא משל בחבל נחלתו שלשים ותשע שנה20. הוא הערים לקנות לו לבב הפרושים בירושלים, בהתנהגו שם על פי דרכם, בעוד אשר במקום שבתו עבר על חקי התורה ביד רמה – כי עשה לו פסילים ותמונות חיות על ארמונו בטבריה. ועוד הרע מזה לעשות – כי בגרשו את אשתו הראשונה, הנכריה, בת אריטס מלך ערב, לקח לו תחתיה את הורודיה גיסתו – נכדת שלומית דודתו – בחיי בעלה, הוא אחיו הורדוס הביתוסי אשר העבירהו אביו מנחלתו. כמהו הרע גם ארקילאוס לעשות בעיר הקדש, כי על אף כל יראי ה' והעם היושב בירושלים לקח לו לאשה את גלפירה, אלמנת אחיו אלכסנדר בן מרים החשמונאית, אשר הומת עם אריסתובל אחיו בפקודת אביהם האכזר, והיא לא היתה זקוקה ליבומו – כי היו לה בנים מבעלה הראשון. מאביו ירש ארקילאוס רק את עריצותו ולא את רוח גבורתו. זאת הראה בעליל בעלותו על כסא אביו21, בדרוש העם ממנו להקל מעליו את עולו. בחיל אשר אסף לו מבני הנכר היושבים בארצו ערך בחג הפסח ההוא מטבח לבני עמו בהר הבית וברחובות העיר, ויגרש את העולים לרגל מעלות בהר ה' ומהקריב קרבנותיהם כמשפט. ואחר כן קרא גם חיל רומה לעזרה. אז שֻדד אֹצר בית ה' על ידי סבינוס שר צבא רומה, ודם רב נשפך בקיץ ההוא פעמַים ב“פולמוס של אסורוּס”22. אבל הארץ לא שקטה עד אשר קצף אגוסטוס על ארקילאוס ויגלהו ארצה גליה23, ואת חלק ירושתו, ארצות יהודה, אדום ושמרון, ספח אל רומה בתור מדינה מיֻחדה, הנהוגה על ידי אחד נציביה תת פקודת הנציב העליון המושל בסוריה. רק את הסנהדריה השאיר בה, לשפוט את העם על פי דרכו, חוץ מדיני נפשות, שבהם היה המשפט להנציב בלבד. גם בחירת הכהן הגדול היתה רק על ידו – ומאז והלאה חֻללה משמרת קדש זאת ותהי לסחורה עוברת בידי הנציבים לכל המרבה במחירה. ובהיות שבתם בקיסריה ומצודתם פרושה על עם מוזר להם בדתו וברוחו ומנהגיו לכל הליכותיו, היתה להם הארץ כפרה לַחלוב וכדבלה לִמְצות, וינצלו את היהודים במסים אשר כבדו מנשוא. על כן רבו המתאוננים בעם, ותהיינה מהומות רבות בארץ, וכל מחשבות שלום הופרו מפני חמת המציק.

העם לא עצר כוח להתנשא בעוז ולעשות תחבלות במלחמה – כי זה כמה לא היה לו חיל ערוך מקרבו, כיאות לעם היושב על אדמתו. הורדוס המלך היה ירא תמיד את חמת העם, ועל כן היו רוב אנשי חילו מבני הנכר ומעט בהם יהודים ילידי ארצות אחרות, וכן עשה גם ארקילאוס בנו בשנות מספר אשר מלך אחריו. ואם הם לא האמינו ביהודים בני עמם יושבי ארץ ממלכתם, ואף כי נציבי רומה, אשר רק על לגיונותיהם נשענו, בלחצם את העם ובהכעיסם אותו תמרורים, למען יתפרץ מפניהם ולמען יתקומם על ממשלתם – והיה להם הדבר למעטה צדק על כל מעשיהם אשר עשו ואשר יזמו עוד לעשות לו! מלבד זה חלק לב העם לפלגותיו השונות אשר צררו אשה רעותה ועצת שלום רחקה מהן.

זה כמה התפרדו אנשי הדעת בישראל לשלש פלגות: לפרושים, צדוקים ואסיים. האחרונים רחקו מדרך עולם, התבודדו במועדיהם ויבלו ימיהם בטבילות והזיות, ודבר לא היה להם עם יתר אחיהם. הצדוקים והביתוסים נחלקו לדעותיהם: אלה פרצו חק ויתרועעו אל הרומאים כההילנים אל היונים מלפנים, ואלה הכירו רק את התורה הכתובה, מבלי שעוֹת אל התקונים שעשו הפרושים לפי המקום והזמן על פי כללי התורה המסורה. הפרושים גם הם נחלקו לשני בתים: בית שמאי לבד ובית הלל לבד. אלה בקשו שלום, בקשו ענוה כהלל מורם, ואלה החרו החזיקו בדרך שמאי מורם, להחמיר בדת ולהקפיד על כל פּרטיה כמהו. הפרושים היו אהובי העם, – וגם מהם היו לו למכשול ולפוקה, כי נמצאו רבים אשר דקדקו במצות יתר מדי, מבלי הבין אל תכונתן ותכליתן. גם היו כאלה אשר התקדשו למען הכבוד, למען יתברכו בהם רבים ויושיבום ראש בבתי התפלה ובמקהלות עם24– וההמון האמין בכלם לתֻמו וילך שולל בדרך לבם. עליהם התאוננו חכמי התורה האמתּים, ויקראו את אלה בשם “חסידים שוטים”25 ואת אלה בשם “צבועים”26, שהם יחדו “מבלי עולם”27.

על כל אלה נוספה מפלגה חדשה, היא מפלגת “הקנאים”, אשר מוצאה מארץ הגליל ומשם פשטה בכל הארץ ולאחרונה גברה ידה בירושלים ותהי עולה על כלנה. עוד בימי אנטיפטר אבי הורדוס התלקטו שרידי חיל אריסתובל, המלך המוּסר, אשר קנאו לעמם בראותם אותו אָחוז בחבלים אשר שם עליו “העבד האדומי” להכניעהו לפני רומה, ונפשם קותה ליום אשר ישית העם ידו עמם לפרוק עול זרים מעל צואריו. בראשם היה האיש חזקיה, אשר התחזק בערי הגליל ומשם שלח ידו בבני הנכר יושבי ערי הגבול. היהודים הביטו אל גואליהם אלה ונהרו, אך הרומאים נתנום לחבר שודדים ומרצחים. והנה קם הורדוס למשול בארץ הגליל, ותהי ראשית מעשהו לפרוש שחת רשתו על הקנאים ההם, ובנפול חזקיה ואנשי חילו בידו, לא חקר דינם ולא הביא משפטם לפני הסנהדריה הגדולה, כחוק הימים ההם, כי על דעתו דן דינם ויכריעם כצאן לטבח. אמנם שקטה הארץ בנפול ראשי הקנאים בידו, אבל דעותיהם מצאו מסלות בלבב רבים, ותהי קנאתם ירשה לבניהם אחריהם. ויהי כאשר נטו נציבי רומה ידם על ארץ יהודה וישימוה למס עובד, ויקם יהודה הגלילי, בן חזקיה המומת, ויאסוף לו עדת מרי נפש אוהבי ארץ קדשם ואויבים בנפש להרומאים ולבית הורדוס הנשען עליהם, וילכוד את צפורי, העיר הראשה בגליל, ויפל חתיתו על צוררי ארצו28. אמנם נאסף גם הוא גם אנשי בריתו בחרב אסוֵרוס, ותהי צפורי עיר מבטחו לשרפה מאכלת אש ואלפי יושביה נמכרו לעבדי עולם. אבל גם אז לא נכחדו הקנאים מן הארץ, ועוד הוסיפו חיל ועצמה בימי יעקב ושמעון, בני יהודה הגלילי, שגם הם נתפשו ונשפטו למות, והאחרון הכביד – הוא מנחם נכדו, שהיה בראשי הפריצים, התקומם העם יחד לפרוק עול רומה מעל צואריו.

אל חבר הקנאים נספחו גם צדוקים גם פרושים מבית שמאי; בעלי שני הקצָוֹת נפגשו יחד באהבתם וקנאתם לעמם ומולדתם. לעמת זה נספחו עליהם גם הרבה מן “הצבועים”, אשר היתה קנאתם להם למסוה כזב לבצוע בה מחשבוֹת אונם. כי שלחו ידם בעשק ובגזל, ויהי השֹד והחמס לחם חקם, והם על אחיהם בני עמם עברה רעתם, וקנאתם נתנה להם פתחון פה, כי נקמת ה' הם עושים כאוהבי הרומאים ודורשי שלומם. ותהי המלחמה ארוכה בין שרי חיל רומה וביל גדודי הקנאים, ורבים מהם נתפשו ונאסרו ונשפטו מאת הנציבים מושלי הארץ. אך הנציבים שמו פדות בּין הקנאים האמתּים, המקנאים לעמם וארצם, ובין הצבועים אשר התחפשו, באו בתוכם למען הבצע. את אלה שפטו באכזריות חמה ומאלה לקחו כפר ויחלקו שללם עמם. ותהי גזלת ידם חלקת חמדתם, לצבור הון ולהוסיף על העֹשר הרב שעשו להם מן המסים והמכסים והקנסים, אשר הרבו לשום על העם, בלכתם אחרי בצעם.

גם הכהונה הגדולה היתה סגלה יקרה להנציבים לעשות עשר – כי מכרוה בּכסף מלא, וכמעט נמצא להם איש מרבה במחירה, העבירו את הראשון ממשמרתו וימנו את האחר תחתיו. על כן רב מספר הכהנים ששמשו בבית השני מימי הורדוס ועד החרבן ממספּרם בימי הבית הראשון. כי בארבע מאוד ועשר השנים שעמד הבּית הראשון היו רק שמונה עשר כהנים גדולים29, ובשבעים ושתים השנים שהיו מימי ארקילאוס ועד המלחמה האחרונה היו עשרים ושלשה30, ובתוכם היו כאלה שלא מלאו גם שנתם31. ובכל אלה יקר היה ממצוא איש ראוי למשמרת הקדש על פי צדקתו ותם דרכו, חוץ מישמעאל בן פאבי הראשון, אשר בצדקו נאמר עליו כי מן השמים בחרו בו32, וכי במותו “בטל זיו הכהונה”33, וחמשת בני קמחית, שזכו לכהונה גדולה זה אחר זה, ועליהם אמרו חכמים: “כל הקמחים קמח, וקמח קמחית סלת”34, ויהושע בן גמלא – שכהונתו גם היא נקנתה בכסף מלא על ידי אשתו מרתה בת ביתוס, אשר שלמה במחירה שני קבין דינרים35, ואף שבמלחמה האחרונה העלה עליו חמת הקנאים בשיתו ידו עם בוגדי און, בכל זאת עשה דבר גדול בעמו, ועל טוב יזכר שמו – כי קבע בתי ספר לילדים, ללמדם תורה36.

––––––––

אגוסטוס הערום מת37 וטיבריוס האכזר הומת38, וקליגולה ההולל והפרוע עלה על כסא רומה. במשך העת ההיא משלו בארץ הקדש שבעה נציבים זה אחר זה, והכבלים אשר הושמו על עם יהודה הלכו וכבדו. ופתאם זרח אור להם כשמש היוצאת מבין העבים – כי נתן ה' את חן אחד ממשפחת המלוכה בעיני קליגולה, ותהי ליהודי ם הרוָחה.

אגריפס היה נכד מרים החשמונאית, בן אריסתובל בנה השני, אשר הומת עם אלכסנדר אחיו, בהביא שלומית דודתם – חותנת אריסתובל – דבתם רעה אל הורדוס אביהם. הוא גדל ברומה ויהי אמון עם בני המלוכה וחבר ורֵע לדרוזוס בן הקיסר טיבריוס. ובמות דרוזוס עזב את רומה בענין רע, כי פזר כל הונו וילוה כסף רב ולא היה לו לשלם. וינע וינד בארץ אדום ובגליל ובסוריה עד בואו מצרימה. שם נמצא לו נשיא היהודים, אלכסנדר ליסימכוס, אחי פילון הפילוסוף האלכסנדרוני, אשר הלוהו די כסף לשוב ולנסוע רומאה. שם התרועע אל חברו מלפנים, קיוס קליגולה, שהיה ממשפחת המלוכה ויורש העצר. והנה קצף טיבריוס על אגריפס ויתנהו אל בית האסורים, כי הלשינהו עבדו אליו בדברים אשר דבר באזני קליגולה לאמר: “מתי ימות טיבריוס והניח ממלכתו לטוב ממנו!”. ויהי אגריפס אסור ששה ירחים עד אשר נמצא הקיסר מת במטתו, כי חנקוהו שריו רואי פניו, וקליגולה עלה על כסאו תחתיו. אז זכר הקיסר החדש את ידידו, אשר בגללו שבעה ברעות נפשו, ויחלף את כבלי הברזל בשרשרות זהב, וישם נזר על ראשו ויתן לו את ארץ ממשלת פיליפוס דודו, שהיתה נחלה לרומה אחרי מותו. ויהי בהשמע דבר אגריפס כי נשאהו הקיסר החדש וישימהו למלך בעבר הירדן, ותקנא בו הורודיה אחותו, ותאץ באנטיפס בעלה לכת עמה רומאה ולנסות דבר אל קליגולה, אולי יקחו גם המה רצון ממנו והיתה להם המלוכה ביהודה. ויקצוף קליגולה עליהם ויקח גם את ממשלתם מידם, ויגלם39 לעיר לוגדונום40 אשר בארץ גליה, ויהיו שם עד מותם, ואת ארצם נתן נחלה לאגריפס אהובו, ויהי אגריפס הולך וגדול.

הקיסר הזה, אשר ברצונו הקים מעפר את חברו היהודי ויתן עליו כתר מלוכה, היה נכון להשמיד את העם היהודי ולהשבית מארץ זכרו. כי התנשא באולתו להיות לאלהים, ובפקודתו העמד סמל תבניתו בכל מקדשי העמים, וכלם השתחוו לו ויתנו לו כבוד אל, חוץ מהיהודים אשר אמרו: “טוב לנו למות כאיש אחד מלחלל מקדשנו בפסל אדם!”. שמע קליגולה ויתעבר, ויצו לנציב סוריה לעלות עם חילו כשֹאה על ארץ יהודה ולהכחיד ישראל מגוי. אך אגריפס פגש את הכסיל באולתו וישם מעצור לרוחו, ועד כה וכה הומת קליגולה בידי אנשי חילו שומרי ראשו, ובעזרת אגריפס נבחר קלודיוס בן דרוזוס לקיסר ברומה. וקלודיוס זכר לו חסדו ואמונתו וירוממהו בקהל עם וישימהו למלך על כל ארץ יהודה, וממלכתו רחבה ונסבה שכם אחד על ממלכת החשמונאים ואף על ממלכת הורדוס הגדולה והרחבה. בגללו זכר קלודיוס לטובה גם את הורדוס אחיו וישימהו למלך מדינת כוחלית41, אשר במורד הר הלבנון צפונה.

בעודו בארצות העמים השפיק אגריפס בילדי נכרים, בנין ונכד לבית הורדוס, וכמעט היה בישורן מלך, ישר ארחותיו ויהיו כל דרכיו אמונה וצדק ומישרים – כנין ונכד למרים החשמונאית. הוא נתן כבוד לתורה ויחבב המצות ויהי שש לעשֹתן קבל עם42. הוא חדש את מצות קריאת התורה על ידי המלך בחג הסכות במוצאי שנת השמטה. ויהי בהגיעו אל הכתוב: “מקרב אחיך תשים עליך מלך, לא תוכל לתת עליך איש נכרי”43, ויזכור את מולדתו כי מצאצאי הורדוס האדומי הוא, ויאנק דֹם ועיניו מלאו דמעה. המחזה הזה נגע עד לב כל חכמי התורה ויראי ה', וינחמוהו כלם יחדו, בנשאם קול: “אל תירא, אגריפס, אחינו אתה!”44.

בהיותו נאמן לעמו דאג לאחריתו, ובדעתו כי מנוחת ישראל ותקומתו תלויה ברצון קיסרי רומה, ההולכים בשרירות לבם וחסדם כענן בֹּקר, בקש עצות לבצר עמדתו. ויכין עצים ואבנים לרוב, לבנין חומה בצורה לפרוַר בי-זיתא אשר נוסף על העיר ירושלים צפונה מזרחה. אבל לא כלה מלאכתו – כי הבינו שרי רומה למחשבתו ויעוררו את הקיסר להניאהו מחפצו. ואגריפס לא נועז למרות פיהו, אך בסתר בקש תחבֻּלות למשוך אחריו את חמשת מושלי הארצות הקרובות, להיות שכם אחד, למען יוכלו עמוֹד בפני רומה אם תכביד עליהם עֻלה. ויהי כאשר נודעו יחדו אל טבריה קרית מועדם, והנה בא מרזוּס נציב סוריה בתוכם פתאם, ויצוַם בגאות מושל עליון לעזוב מקומם. והמלכים הנועדים נבהלו מפני הנציב הרומאי וימהרו וישבו איש אל ארצו.

ובכל זאת לא נבצרה מאגריפס מזמה לבצע מחשבתו ולכונן שלום בני עמו; אך אחרת יעץ ה' ותקותם תמה נכרתה! כי בשנה הרביעית למלכותו, בשנת החמשים וארבע לימי חייו, נקרא אגריפס לבוא אל החג אשר נעשה לכבוד הקיסר קלודיוס בעיר קיסריה. ובהיותו שם חלה את מעיו לפתע פתאם וימת. – הרבה דברים בדאו ממשלי משלים על אֹדות מותו, בדברם חזון לבם, אך האמת תורה דרכה, כי יד נעלמה היתה בזה לשים מות במאכלו או בשקוּיו. בהוַת בוגדים נלכד המלך הצדיק, כי אכלתהו אש קנאות, וקנאת דת וקנאת עם יחדו היו בעוכריו.

כי בעת ההיא החלה אמונת האלילים להתמוטט בעולם. הדת הרומית התערבה בדת היונית ותהי לאחת, וההגדות והמשלים אשר עליהם נוסדה מצאו פתרונם בתולדות הטבע, אשר חקרון חכמי לב ותעלומות הוציאו אור, ותהיינה הנסתרות לנגלות ולא יספו עוד תת חתיתן בארץ החיים. ותגדל משובת בני האדם בלכתם אחרי שרירות לבם, ותאֵבי אמונה בקשו את ההשגחה העליונה השמה משטרה בארץ וימצאוה בדת ישראל וישאו אליה נפשם. אמנם כבדה על הגברים לבוא בבריתה ולשמור חקיה ומצותיה; לעמת זה נקל היה לנשים להכיר עיקריה לטובה וליחד לבבן עמה, והרבה מנשי השרים והאצילים התיהדו בסתר וגם בגלוי. כאלה רבות היו באלכסנדריה, בדמשק ובאנטוכיה ובכל ערי אזיה הקטנה, ואף ברומה, העיר והאם לכל ממלכות הארץ45. בערי הדייב46, היא אשור הקדמוניה, התגירה כל משפחת המלוכה לבית מונבז, ונפש הילני המלכה נקשרה בדת ישראל עד כי עזבה ממלכתה לעת זקנתה ותבוא עם נכדיה לשבת בעיר הקודש בירושלים. היא ובניה, זוטוס47 ומונבז, בזבזו אוצרותיהם48 לכלכלת עניי יהודה בשנת בצרת49. היא נדרה גֻלת זהב ממעל לפתח בית המקדש, אשר כזרוח השמש התנוצצו קרניה באור יקרות, ואז ידעו הכהנים כי הנה הגיע זמן עבודתם בקדש50, ומונבז עשה כל ידות הכלים בבית ה' זהב טהור51. הם גם פארו את העיר ירושלים בהיכלי תפארתם, ובימי המלחמה הגדולה חשו הבנים לעזרה ויראו את גבורתם ואמונתם לעמנו ולארצנו.

כן הלכה וגדלה אמונת ישראל בין העמים, בה שגבו היהודים ישע, ותקותם אמצתם כי עוד מעט ובאו דברי הנביאים אשר בשרו טובה, השמיעו שלום עולם אשר יגיע להם באחרית הימים. בחמשת המלכים, אשר נקראו על יד אגריפס להועד בטבריה, היה האחד יהודי, הוא הורדוס השני, מלך כוחלית, אחי אגריפס וחתנו, כי היתה בתו היפה, בירוניקה, לו לאשה. השני היה סמסיגרמוס מלך עמיסה, אשר בתו היתה לאשה לאריסתובל אחי אגריפס. השלישי היה אנטיוכס מלך קומגינה, אשר בנו עפיפנוס התעתד לבוא בדת ישראל ולשאת את דרוסילה, בת אגריפס הצעירה, לו לאשה. הרביעי היה פלמון מלך קיליקיה, שגם הוא הואיל להתגַיר ולהתחתן את אגריפס, והחמישי היה קוטיס מלך ארם-הקטנה, מצאצאי אלכסנדר בן הורדוס הראשון. כל המושלים האלה היו יהודים או מתיהדים, קרובי אגריפס או מתעתדים להמנות בתוכם. ואגריפס הצליח כמעט ליחדם אליו ולהביאם בבריתו, למען יגדל כח עמו ומלאה כל ארץ הקדם מכבודו; אך תוחלתו נכזבה, ומעיר קיסריה, אשר הקים הורדוס הראשון לצרה לירושלים המעטירה, יצאה הרעה ותשחת למלכה ועמה גם יחד.

במות אגריפס היה בנו היחיד, אגריפס השני, נער בן שבע עשרה שנה, אמון ברומה עם בני משפחת המלוכה כמשפט. וחורשי רע, אשר הוגו את המלך יהודה מן המסלה, הניאו את קלודיוס מתת לבנו את ממלכת ירשתו, במצאם תֹאנה כי עודנו נער, ולא לו לעצור בעם נלהב וקשה ערף כהיהודים. ותָּשב יהודה ותבוא בידי הנציבים כבראשונה. רק להורדוס השני נתּן משפט הכהונה הגדולה52, לתתהּ לאשר יבחר, ואחרי מותו53 הוריש קלודיוס את כוחלית, ממלכתו הקטנה, לאגריפס השני, ואחר לקח אותה ממנו ויתן לו תמורתה ממלכת עבר הירדן אשר היתה לפיליפוס מלפנים, ואִתה יחד – את בחירת הכהנים הגדולים וההשגחה על כל הנעשה בהר הבית ובהיכל הקדש. ובמות קלודיוס ברעל אשר השקתהו אגריפינה אשתו הסוררה54 ונירון בנה הגיע למלוכה, נוספו על ממשלתו עוד ארבע ערים גדולות, ובתוכן גם טבריה, העיר הראשה אשר בגליל. רק הנציבים לא הוסרו, והארץ והעם היו בידיהם, וכטוב בעיניהם עשו בהם.

––––––––

שבעה נציבים משלו בארץ זה אחר זה בעשרים ושתים השנים האחרונות, ממות אגריפס הראשון ואד מרוד יהודה ברומה55, ואיש איש מהם הַרע לעשות מרעהו אשר היה לפניו. פעמים הרבה התעוררו בני עמנו על העמל והלחץ, העשק והמרוצה; אך ידי הנציבים גברה, בהיות בידם העז והממשלה, הכח והחיל. וכאשר קצרו ידי חיל המשמר בירושלים, חשו באו צבאות חיל מקיסריה ומצור, גם בני הנכר יושבי אדמת הקדש נלוו עמם, וישקיעו את המרד ביד חזקה. ובני עמנו נהרגו לרבבותיהם ונצלבו לאלפיהם ואין דורש דמם מידי הנציבים ואין מביא משפטם לפני כסא רומה, כי על הכסא ההוא ישב נירון הקיסר, הפרוע והאכזר, אשר המית את אמו ואת אשת חיקו, ואשר הצית אש בעיר רומה למען יבין לדעת מחזה העיר טרוֹיה, בהַעלותה על מוקדה על ידי היונים בשנות קדם. המושל הפרוע הזה התאמר להיות משורר וממק56 גדול בדורו, ויבחר הסתופף בערי יון להראות את כחו במשחקי הארץ ההיא, והיונים הערומים נתנו לו את חפצו, וישיתו לו בחלקות וירוממוהו במקהלות עם. היכל אז המושל-המשַׂחק להפנות ממעשיו הגדולים ולעסוק בקטנות ולשמוע נאקת עם קטן ודל הטובע בדמעתו ודמו?

נוסף על כל אלה רבו אנשי בוגדות במרומי העם בקרבנו, כי היה בית אגריפס השני להם למופת, וממנו ראו וכן עשו. אגריפס השני הביא עמו את רוח המשובה והפריצות אשר היתה אז בגדולי רומה ואציליה, ואחיותיו היפות למדו אל דרכו והעמיקו סרה. בירוניקה אחותו, הצעירה ממנו שנה אחת, במות אישה הורדוס השני, משכה ברשתה את פלמון מלך קיליקיה, ולמענה התגיר ויבוא בקהל ישראל; אך היא השתובבה בקלות דעתה עד כי נקעה ממנה נפש בעלה ויעזבנה לנפשה. ואחותה דרוסילה, הצעירה, עוד הֵרעה לעשות ממנה – היא היתה לאשה לעזיז מלך עמיסה, אשר בחר בה אחרי עפיפנוס הקומגיני ויבוא למענה בברית אברהם, והנה בגדה בו ותמר את דתה ותהי לאשה לצורר עמה, לפיליקס הרומי, הרביעי בנציבי יהודה. מבית אגריפס למדו רוב שרינו ואצילינו, ויעזבו את מדת הצניעות, נחלת עמנו מאז מעולם, ויפרעו מוסר בשערים, וילמדו לשיר שירי עגבים ולהשמיע דברי נבלה57, ותרב המשובה בבית ישראל עד שבטלו המים המאָררים58. אגריפס השני היה נתון בכל לבו להרומאים, ורוב שרינו ואלופינו גם המה הרבו עשות חנף לנציבי רומה, למען קחת מהם רצון, ויעצמו עיניהם מראות ברעה אשר מצאה את עמם. והרעה הלכה וגדלה ותַּשחת כל חלקה טובה בתוכנו, ויתעוְתו הדינים, ויתקלקלו המעשים, וירבו המלשינים, ויגדל השחד, ותרב המהומה בארץ והמחלוקת והמשטמה בעם ה'59.

אז קמה ותהי מפלגה חדשה בישראל. נגד “לוחשי לחישות”, מלשני בסתר רעיהם, יצאה מקרב הקנאים עדת נוקמים בסתר, מרצחי חרש, חמושים בסיקה60– היא חנית קטנה אשר טמנו מתחת למַדיהם, ועל כן נקראו בשם סיקרים או סיקריקים. באין צדק בשער דנו דינם בסתר, ובאחת הפנות או בראשי הומיות ואף בחצרות ההיכל ארבו לאנשי חרמם, החשודים על דבר, וידקרום בשלי עד מות, ופתאם נפל האיש מתבוסס בדמו, ולא נודע מי המכה – כי בקום שאון היו הם בראשי הצועקים מרה על הדם השפוך. המשפט הנעלם הזה העמיק שחַת, כי לא הפליא עוד בין צדיק ורשע, בין בוגד און המתהלך באשמיו ובין נקי ותמים, אשר משך עליו חמת אויב בקנאת איש מרעהו או בשנאת חנם. לא ארכו הימים והסיקרים פשטו בארץ ויעשו הרצח למשלח ידם, ובכסף נשכרו לכל החפץ במות רעהו, ואימתם נפלה על כלם עד כי לא נועז עוד איש לגלות סודם ולדבר בם בגלוי או בסתר. כרבות מעשי הרצח בטל דין “עגלה ערופה”61, וכרבות הצבועים המעשֹרים את התבן נטל טעם התורה והתערבו המושגים עד כי לא ידעו עוד להבדיל בין דין לדין, ובהמצא פעם אחת כהן הרוג בבית המקדש “געו כל העם בבכיה” על טומאת הסכין יותר מעל מפלת החלל, כי היתה “קשה להם טהרת כלים משפיכות דמים”62.

––––––––

בימי גסיוס פלורוס, הנציב האחרון63 הגיעה הרעה עד מרום קצה. הוא הרע לעשות מכל אשר היו לפניו, ויהי המעט לו השלל הרב אשר אסף משֹד העם, מגזל הרבים, כי עוד לטש עינו אל האוצר האָצור בבית ה‘. הוא הערים מזמות להצר ולהציק לאחינו עד כי יכשל כח סבלם, ואז יהיה לו פתחון פה לחדש עִדיו נגדם ולהצדיק עלילותיו בשערים. בעת ההיא ובני הנכר, יושבי קיסריה, הרבו להתגרות בשכניהם היהודים הגרים שם. ויהי ביום השבת64, בהאסף היהודים אל בית הכנסת להתפלל לפני ה’, ויגש איש יוָני ויעמד כלי חרש בחצר הבית וישחט אליו צפרים כחק ישראל למצורע בהִטהרו. בזה הערים להזכיר ליהודים את דבת צורריהם בימים ההם: כי מצורעים היו אבותיהם במצרים ועל כן גֹרשו משם ביד חזקה. ויחר אף היהודים המתפללים ויפלו על היוני ליסרהו כרשעתו. והנה נאספו עליהם כל עובדי האלילים יושבי קיסריה ויתגרו מלחמה ביהודים ויכום מכה רבה. וכראות היהודים כי מטה ידם, ויקחו אתם את ספרי קדשם ויצאו את העיר. ומלאכים שלחו אל פלורוס, היושב בעת ההיא בשמרון, להביא משפטם לפניו ולהזכירהו, כי זה מעט לקח מאתם הון רב להיות עליהם סתרה. ויתנכר הנציב אליהם וידבר אתם קשות ויתן אותם במשמר. ויהי בהודע הדבר בירושלים ויחר אף כל העם מאד על הנציב הבליעל. ולהוסיף כעס וחמה הגיעה אליהם פקודתו להוציא לו שבעה עשר ככר זהב מאֹצר בית ה'. הפקודה הזאת שמה את ירושלים כמרקחה, ויוָעדו כל העם על הר הבית ויקראו חמס על השודד העריץ, אשר כמָות לא ישבע. בעם הרב הנאסף נמצאו אנשים אשר חמדו להם לצון, ויסבו בקפות צדקה ויקראו נדבות בעד “הנציב האביון”.

השחוק הזה הוסיף יגון על מכאובנו: הוא הראנו לדעת איך נפלנו פלאים עד כי גם חיינו גם כל קדשי עמנו נתונים בידי עבדי עם נכר לעשות בהם כטוב בעיניהם. ביום ההוא נהפך לבב רבים מתלמידי בית הלל, “הנֹחים והעלובים”, ויסָפחו על תלמידי בית שמאי, המקנאים לעמם וארצם. וכן נדבקתי גם אני עם עדת חברי בבן הכהן הראש, באלעזר בן חנניה, שהיה שר המשטר בהר הבית וממונה על כל הכהנים המשרתים את פני ה' בהיכל קדשו. ויביאנו אלעזר דרך החצר אשר בעזרת הנשים דרומה מזרחה אל לשכת הנזירים65, שם העיר לבבנו על הרעה אשר מצאה את עמנו מידי רומה הרֹשָעה. היא הביאה עלינו את הקללה הכתובה בספר תורת ה': “הגר אשר בקרבך יעלה מעלה” – כי בני הנכר היושבים על אדמת הקדש, עובדי האלילים בעיר קיסריה, הכרו מאת נירון קיסר לאזרחי ארץ, ובני עמנו, היושבים אל העקרבים ההם, לֻקחו מעֹצר וממשפט וכזרים נחשבו בארץ אבותם! זה כמה פעמים הֻכו אחינו מהם מכת בלי סרה – כי ממשלת הזדון הסירה משפטם, ודמיהם כמים המֻגרים; ועוד הרבה ערים כמוה נהפכו לזרים, לבני העמים אשר באו בתוכן לגור.

“זאת לנו תחת חסדנו! – קרא רעהו אלעזר בן שמעון, שגם הוא היה מתלמידי בית הלל, והוא בן אחת המשפחות המיֻחסות בירושלים – זאת לנו תחת חסדנו, בהקשיב אבותינו לדברי רבן גמליאל הנשיא בדור שלפנינו, אשר אחז בדרך אבי אביו, הלל הזקן, ויורה לעמו תורת חסד, לבלתי הפליא בין בני עמנו לבני נכר הארץ, להחזיק ידיהם בשביעית ולשאול בשלומם ולכלכל ענייהם ולבקר חוליהם ולקבור מתיהם בתוכנו66 – וזה הגמול אשר בני הנכר משלמים לנו! עתה הנה משנאינו אלה נשאו ראש, ואנחנו יורדים מטה מטה – ואם כה נביט עמל ונחריש, הלא עוד אחת מעט וירשו גם את ירושלים עיר קדשנו ובבית קדשנו ותפארתנו יעמד אחד אליליהם לטמאהו, כבימי אנטיוכס מלפנים!”.

הדברים האלה הרעישונו עד מאד ויעוררו בנו חמה עז וקנאה קשה כשאֹל. ואלעזר בן חנניה הוסיף על דברי רעהו בקנאתו ואש עברתו, ויזכור לנו גבורות החשמונאים בימים מקדם, אשר לא שמו לב אל מספר גבוריהם אם מעט ואם הרבה, אך בשם אלהינו דגלו, ובקראם “לה' הישועה!” דרכה נפשם עז ואחד מהם רדף מאה מאויביהם! – הנה העתים הרעות שבו אתיו כיום הזה – קרא בחמת רוח – ולמה זה נגרע מגואלי עמנו ההם, אשר בקנאתם לה' ובאמונתם בו הצילו עמנו מרחפת צר? הנה גם נשיאנו, רבן שמעון בן גמליאל, הראש והראשון לבית הלל בימינו אלה, מודה ואומר כי כשל כח הסבל ועת לעשות לה' ולעמו. הבה, אַחי, נקום נא ונעשה בעת לעשות וה' אלהים יעזר לנו!"".

“לה' הישועה!” – קראנו כלנו קול אחד ויחדו התאזרנו עז לקום לעזרת עמנו ולחוש לישועתו.

אז פתח אלעזר בן חנניה את אוצרו, ויוצא לנו סכינים חדים וממֹרטים אשר הביא שמה מ“בית החליפות” אשר באולם ההיכל67, ובכרענו על ברכינו אל מול פני היכל ה‘, נשבענו יחדו בשם קדשו, לבלי הניח את נשקנו מידינו עד אם נבצע את מעשינו באויבי ארצנו או נפול יחדו חללים, בהלחמנו בם עד כלות כחנו ועד צאת נפשנו. ואלעזר בן שמעון יעץ בתבונתו למשול ברוחנו ולהתאפק עוד מעט, עד אשר תמָלא סאת האויב בעלילות רשעתו, אז נצלח למשוך את כל העם אחרינו, ואז תמצא ידנו לנו ברצות ה’ את דרכנו.

וסאת האויב נמלאה חיש מהר לרעתנו – כי ממחרת היום ההוא68 בא פלורוס עם חיל צבאו ירושלימה, ויכונן כסאו למשפט על הככר אשר לפני ארמון הורדוס. ויצו ויביאו לפניו את מתתיהו בן תופיל הכהן הגדול ואת הנשיא רבן שמעון בן גמליאל וכל ראשי העיר וגדוליה, וידרוש מהם להסגיר אליו את המתאוננים ואת המתלוצצים, אשר חרפו שם כבודו. וכאשר נשבעו לו לאמונה כי לא ידעו מי הם, גרשם מפניו בחרפה ויצו לאנשי חילו לפשוט על העיר העליונה, עיר ציון, מושב שועי העם ואלופיו, ולשימה לבז ולמשסה. כשֹאה עלו צבאותיו על השוק העליון עם כל רחובותיו ומבואותיו, ויכו את כל הנופלים בידם וידקרום וירמסום בקרב חוצות, ויהרסו אל הבתים ויתנום לשלל ולבזה. ולקול השודדים ואנקת החללים רעשה כל העיר ותהי לחרדת אלהים.

ובירוניקה אחות אגריפס היתה אז בירושלים, לקים נדר נִדרה אשר נדרה בחלותה ותחי מחליה. ובשמעה דבר השערוריה אשר עשו אנשי חיל פלורוס ברחֹבות עיר, שמה נפשה בכפה ותלך ותבוא לפני הנציב הזועם, ותפול לרגליו, ותתחנן מלפניו על עמה. אך הוא השיבה ריקם ויגרשה מפניו בחרפה ובוז.

––––––––

המהֻמה הזאת היתה לפתע פתאום, ואנשי בריתנו לא מצאו יד להתגודד ולעמוד בפרץ. גם אמנם עוד קצרה ידנו במתי מעט אשר בתוכנו להתיצב נכח פני האויב העז, ובכל זאת לא נתנני לבבי לשבת בית, ואעל אל העיר העליונה, לראות ברעה אשר מצאה את עמנו. עודני מתחמק בין פִּנות הבתים, להתבונן אל כל הנעשה ברחֹבות העיר, והנה מאחד המבואות אשר לשוק העליון נשמע לאזני קול שועת ילד או אשה צעירה הקוראת לעזרה, ועל פני עובר איש אחד מאחינו, בנוסו מן המקום ההוא. שויתי רגלי כאילות וארוץ אחרי הקול עד הגיעי שמה – והנה איש חיל רומאי, גדול כענק וחסון כאלון, נפתל עם עלמה עבריה, רכה וענוגה; ידו האחת מחזקת בשערותיה הארוכות והפרועות ובשנית הוא קורע מעל צוארה את חרוזי-פניניה יחד עם לבושה וכֻתנתה אל מול לבה. למראה הוה רֻתחו מעי בקרבי, ואוציא את המאכלת הצפונה אתי מיום אתמול, ואקפוץ כארי אל השודד ההוא ואתקענה בין צלעותיו עמוק עמוק. עד ארגיעה והשודד נפל שדוד, נפח נפשו, והעלמה נפלה מתעלפת בזרֹעותי, עיניה סגורות, על עפעפיה צלמות, פניה לבנים כשלג ונחיריה ושפתיה הצבות מתֻלעות מדם – כי הכה השודד האכזר באגרופו על פניה, בהתאמצה להחלץ מידו. נבוך עמדתי על מקומי עם משאי הנעים אשר על זרֹעותי. מי היא ואנה אשאנה – לא ידעתי, ובכל המָבוא הָשלך הס, כי נחבאו כל יושביו בסתרי בתיהם משד ישוד צהרים.

ממבוכתי זו הוציאני האיש הפליט אשר שב ממנוסתו, ובראותו את מפלת האויב השוכב מת לרגלי שש עלי ויברכני. הבטתי אל האיש הדובר בי, והנה הוא יוסיפוס בן מתתיהו, ממרומי העם, הקרוב אל משפחת המלוכה.

“אשרינו כי עלתה בידינו לחלץ מצרה את הנפש העדינה הזאת!” – קרא יוסיפוס אלי בהעבירו ידו על לוח לבה. בהתגלות בשרה במקום הקרע – להעירה מעלוף נפשה. ותחבֻּלתו זו הועילה כרגע – כי ממגע היד הזרה התנודדה העלמה התמה, ותצנח מעל זרעותי ותקם ותעמוד על רגליה. רגע עופפה בי עיניה הגדולות, ומשנהו כֻסו בשמורותיהן הארוכות, ותמהר ותכס קרעיה בכפות ידיה ופניה האדימו כתולע. אז מהרתי ואפשוט מעלי אדרתי ואשימה מאחריה על כתפותיה, והיא אחזה בשני קצות האדרת ותתעטף בה מלפניה. ואז הרימה אלי עיניה השחורות ותברכני בתודה, ויוסיפוס גם הוא השיב תודות לי. ואנכי הוצאתי את המאכלת מצלעות החלל, ואנקה בבגדיו, ואתננה בחגורתי, ואחר כן פתחתי את חרבו ואחגרנה על מתני.

“תהי נא החרב הזאת לך למזכרת טובה, ידידי הצעיר! – אמר אלי יוסיפוס – כי אמנם היטבת עשה בהחישך לי עזרתך ובלעדיך מי יודע אם מצאה ידי להציל את העדינה הזאת מרעתה”.

את האיש הזה ידעתי עד כה רק לשמע אזן, ואחשבהו בתור האדם המעלה, ועתה השתוממתי מאד על עז פניו, בהתפארו לפני העלמה בפעל כפי, ואען ואֹמר:

“חלילה לי מהתהלל באשר עשיתי, בהצילי את אחותי בת עמי מכף שואפה: אך בזאת צדקת, אענך, כי בלעדי מי יודע אם קרבה לעדינה הזאת ישועתך – בנוסך על נפשך בעת צרתה”.

“אל נא נעמוד עוד פה! – האיץ יוסיפוס בנו – כי הרעש בעיר הולך וגָבור, ולך, עדינה, דרושה מנוחה שלמה אחרי הפחד אשר קרך”.

“גם בלעדי זאת לא נוכל עוד להתמהמה – עניתי – כי לא עת עתה להנעים שיחה, בשמוע אזננו שֹד אחים ואנקת נפשות העיפות להורגים”.

בדברי זאת אסף יוסיפוס את הפנינים המתגוללות על רצפת הרחוב. ואז כוננו פעמינו אל הבית הגדול אשר מאחרי המבוא, בית העשירה האשה, מרתא בת ביתוס – כי שם מעונה.

אנכי מאנתי לבוא הביתה ללא עת, גם היתה לי קרבת יוסיפוס לזרא. ובראות העלמה כי אץ אני לדרכי, ולא עצרתני עוד, ותגד לי כי שמה צפורה והיא בת יוסף בן גמלא, אחי יהושע הכהן הגדול, ובואה מעיר גמלה זה מעט, כי הביאה פיליפוס בן יהויקים, שר הרוכבים אשר לאגריפס, דודה מצד אמה, לבקר את היהושע דודה ואת מרתא דודתה. והנה נקרא דודה בתוך יתר שועי העם אל הנציב הזועם, ומאשר אחרו פעמיו עד כה, יצאה מביתה ותעמוד בקצה הרחוב ותצפה אל דרך שובו. ובשמעה את קול הקריה הֹמה, פנתה כה וכה אולי יקָרה לפניה איש, אשר יגיד לה פשר דבר – והנה נקרה אליה הרומאי הארור, ואחרית דבר הלא אדע. ככלותה לספר העתירה אלי לסור אליה עד מהרה לדעת את שלומה ולקחת ברכה ממנה ומקרוביה על החסד אשר עשיתי לה. ואנכי נעניתי לה בכל אַות נפשי, ואגד לה גם אני את שמי ומולדתי. אז אָצלה לי ברכה ותושט יד לי בידידות וחן, ועיניה הזהירו אלי באור יקרות, בבקשה אותי לחכות מעט קט עד בואה אל חדרה להחליף שמלותיה.

בדברה זאת כסתה כלמה פניה, ועל שפתיה הצבות רחף שחוק מהול בעצב, וכן נעלמה מנגד עיני. ואחר כן יצא אלי יוסיפוס ויתן לי את אדרתי ויברכני לשלום וישב הביתה.

עטוף באדרתי אשר נעמה לי עתה מאז עברתי רחוב הביתוסים ואבוא במרומי הר ציון בקרבת היכל החשמונאים. שם פגשני אלעזר בן שמעון ואחזת מרעהו, אשר ספרו לי כי זה מעט הצילו את בירוניקה המלכה מידי מרעים, אשר יצאו בעקבותיה בשובה מאת פלורוס, ולקחת נפשה זממו.

מעט מעט קמה הסערה לדממה. אנשי חייל פלורוס שבו בהכות את בני עמנו וידיהם מלאות שלל ובזה רבה אשר לקחו אתם אל הקסטרה69, אחר קחת פלורוס את חלקו. ורבים מאחינו אשר התיצבו לקראתם לעמוד על נפשם נתפשו והובאו לפני הנציב האכזרי, ובשכרון יינו וחמתו צוה ליסרם בשבטים כעבדים נפשעים, ולהוקיעם על העצים נגד היכל מעונו לשעשועי נפשו.

––––––––

ביום השני נאסף המון רב על מרומי עיר ציון ועל כל מקראיה, ובספדם על חלליהם ובהתבוננם אל המהפכה הנעשתה בתים השדודים, ספחו חמתם על פלורוס צוררם. והנה צו יצא מאת הנציב לראשי העם, לשוב ולהתיצב לפניו! בפעם הזא",ההשכלה,
אברהם שלום פריברג,הכינור,"אני פנינה בת הונא בן עוקבא בן דוד בן צדוק, אלמנת מלך תימן, כותבת דברי ימיה במגלת ספר, לספחה אל זכרונות אבותי, והיו יחדו נחלת עולם לדורותינו אחרינו.

בימי הקיסר תיאודוסיוס השני כלתה הרעה לבני עמנו ותהי קללת כל יום מרבה מחברו, ואומות העולם היו מונים אותם וזורים מלח על פצעיהם ואומרים להם: “עד מתי אתם מתים על אלהיכם ונהרגים עליו ונותנים נפשכם עליו? כמה יסורים וכמה פורעניות, כמה בוזים וכמה בוזזים הוא מביא עליכם! בואו אצלנו ואנו עושים אתכם שרים, דוכסים ואפרכיס כמונו!”1. ויהי כאשר נלאו נשוא, ויקומו רבים מהם וינועו אל ארץ ממלכת פרס. שם מצאו מנוחתם, במלוך מלך חסד, הוא איזדגר הראשון2, אשר האיר פניו לבעלי כל הדתות, וידרוש שלום היהודים והנוצרים גם יחד, למרות עיני כהני דתו, המהגים הקנאים, אשר לא אבו סלוח לו זאת, ויתעברו בו ויקראוהו בשם “אל חטים”, לאמר: החוטא. אבל הוא לא פנה אל רהבים אלה ויוסף ללכת בדרכו הטובה, ויהי שמש להולכי תם ומגן לכל אשר אלהים בלבבם, מבלי חקור אל השם אשר בו יכנוהו ואל האמונה והדת אשר על פיהן יעבדוהו. חסד המלך הזה גבר על אחינו עד כי היו אנינר, מר זוטרא ורב אשי, ראשי הישיבות בנהרדעא, פומבדיתא וסורא, מהיושבים בחצר מלכותו ורואי פניו3, ורב הונא בר נתן נכבד בעיניו עד כי בידיו תקן אבנטו, וחגרהו במקום הראוי ונאה לפי כבודו, באמרו לו: “הלא בכם נאמר”ממלכת כהנים וגוי קדוש"" – ועליכם איפוא להתיפות בגאון תפארת כאשר יאתה!""4.

בין הבאים אל ארץ פרס היה גם צדוק אבי הזקן, הוא ומשפחתו עמו. שם מצא מנוחתו ונחלתו שפרה עליו עד כי שכח את כל התלאה אשר מצאתהו בשבתו בתוך לבאים באלכסנדריה של מצרים. –

וממלכת רומה התמוטטה כלה מפני העמים הפראים אשר עלו עליה להשחיתה. זאת הממלכה החטאה, אשר בגאות רשעה שמה מטות עלה על רבים עמים, למרות כל חקי הצדק והישר, שחה נכנעה לפני אטילה מלך ההונים, אלריך מלך הגותים וגיזריך מלך הונדלים, אשר עלו עליה איש אחרי רעהו וישימוה מרמס לרגליהם וישיבו שבעתים אל חיקה את הרעות אשר עשתה בכל העולם מאז ועד הנה. והאחרון הכביד – הוא אודאקר מלך ההירולים, אשר מגר לארץ את כסא רומולוס, הקיסר האחרון ברומה המערבית, ויהי למלך באיטליה תחתיו. על מפלתה שמחה כל הארץ, וגם אנחנו נחמנו למשמע אזנינו, בראותנו בזה גמול אלהים, אשר לא ינקה כל עושי רשע ונקם ישיב לצרינו, כדבר הנביא הענתותי: “קדש ישראל לה', ראשית תבואתו, כל אוכליו יאשמו”5.

אכן יאשמו אוכליו, זאת ראינו זה כמה: אבל הייטב לו בזה אחרי היותו טרף לשניהם?

אבל חלילה לנו להתאונן על מעשי אלהינו! – כי לא אדם הוא לעשות עול במשפט. הוא בורא הסבות ותוצאותיהן: הוא מישרים ישפטו ולפעלו צדק עולמים!

באחרית ימי איזדגר הראשון היה דבר בין הנוצרים ונפל גם בישראל. כי על פי אבדס בישוף שושן אשר בעילם המדינה החריבו הנוצרים את אחד מקדשי האש אשר להפרסים. וחמת המהגיס עלתה עליהם עד להשחית, ותגדל צעקתם לפני המלך עד כי משך ידו מהנוצרים, ויהי הקצף הולך וגדול. ובמות איזדגר ובירם גור בנו מלך אחריו6 עלתה בידי המהגיס להתערב בעניני המדינה, ככהני הנוצרים בממלכת רומה. וברדפם באפם את הנוצרים דחקו גם רגלי היהודים ויגזלו מהם משפטם. ובמלוך איזדגר השני7, נכד איזדגר הראשון, גמלה הרעה – כי היה המלך הזה ההפך מאביו הזקן, והמהגיס הטו את לבבו לאכוף על כל יושבי מדינות מלכותו להכיר את שתי הרשויות ולאחוז באמונה השלטת.

אז החלו הוכוחים בין המהגיס ובין חכמינו: וכוחים על דבר האמונות והדעות – אשר תמיד הועילו רק להותנו: להגדיל קנאה ולהרבות משטמה.

אחד חכמינו נשאל מהם: “כמה אלהים יש לכם?”

“לנו רק אל אחד אשר ברא את הכל” – ענה.

“הפככם! כי האמנם יוצר הטוב יהיה בורא רע? יוצר האור יהיה גם בורא חשך, והשם נפשנו בחיים ישיא עלינו מות? איך יהיה בכח אחד דבר והפכו, ועושה את הכל איך יחבל את מעשי ידיו?”

“הרביתם לשאול! – ענה החכם – ולי יש רק שאלה אחת שהיא שתים, והיה כי תענוני אשיב גם על דבריכם”.

“שאל ואנחנו נענה!”

“מדוע ישחר עור האדם בארצות החמות?” – שאל חכמנו.

“יען כי תשזפהו השמש בחמה”.

“ולמה ילבין הבד במשטחו תחת השמים?”.

“זאת פעולת השמש, בשלחה עליו אורה”.

“ובכן איפוא יש שתי שמשות בעולמנו: האחת תקדיר עור האדם והשנית תלבן את הבד!”.

“לא, כי השמש אחת היא, רק טבע הדברים שונה למיניהם: טבע עור האדם כי ישחר מאור שמש וטבע הבד להתלבן ממנו”.

""הפעם אודכם אדני! – אמר החכם – כי בעצמכם השיבותם על דבריכם. כי אמנם כח אחד פועל בכל, אך פעולתו שונה היא לפי טבע הדברים הנפעלים ממנו. ואולם דעו לכם, כי באמת אין כל רע חלוט בעולם – כי כל פעל ה' למענהו, וכחליפות אור וחשך, קר וחם, כן גם כל החליפות והתמורות, הטובות והרעות, הן לעזר ולהועיל לקיום העולם. גם הרעל יצלח לרפאות תעלה, בהלקחו במנה ידועה לפי טבע החולה ומחלתו. כן לכל הנראה לעינינו לרע יש תעודה טובה הצפונה בו, אך עינינו עוד לא נפקחו לראותה ולהכירה. ומה רע ממות? וחכמינו הכירו בו את הטובה היותר גדולה עד כי אמרו על הכתוב במעשי בראשית: “וירא אלהים את כל אשר עשה והנה טוב מאד – טוב “מאד” זה מות”8.

וכוח כמו זה היה לאחד המהגיס עם אמימר, ראש הישיבה האחרון בנהרדעא, ובחפצו להוכיח אמתת דתו, כי יש שתי רשויות המושלות בעולם: הורמיז – אלהי הטוב, ואהורמין – אלהי הרע, הביא לו ראיה מבנין גוף האדם, ויאמר לו: “מחציך ומעלה הנך להורמיז, ומחציך ולמטה הנך לאהורמין!”. על זהענהו אמחמר בחכמתו: “אם האדם הוא נחלת שתי רשויות, איך יתן אהורמין להורמיז להעביר תוצאות חלקו דרך הצנורות אשר ברשותו?”…

אבל בדברים לא יוסרו אנשי קנאות ורב שכל לא יטם להסיר כעשם מלבבם! ויהיו כל ימי המלך הזה רעים לעמנו מפני המהגי, אשר חמתם שתתה רוחו. לאחרונה אסר על ישראל את שמירת יום השבת, ואשר לא יעשה בו מלאכה מות יומת. אבל ה' הקים עליו את הרעה מקרב ביתו, ופתאם נמצא מת על מטתו בחדר משכבו. ובכל זאת לא הונח ליהודים – כי קם אחריו מלך קשה שהרע לישראל מאבותיו, הוא פירוז הרשע9, אשר במעלליו לבני עמנו נדמה לאדרינוס קיסר – כי הסיר משפטם כלה: בתי הישיבות סגרו, אספות החכמים נאסרו, בתי הכנסיות נהרסו וילדי ישראל שדדו מאבותם ונמסרו להמהגים לגדלם בהיכלי הורמיז ולספחם אל דתם. ראשי אלופי ישראל הוצאו להרג, ראש הגולה הונא מארי בר מר זוטרא ושני החכמים: אמימר בר ינקא ורב משרשיא בר פקוד הושמו בבור השבי והומתו על קדושת שם ה'10.

בהגיע הרעה עד הנפש עזבו רבים מאחינו את ארץ ממלכת פרס וילכו לנוע אל ארצות אחרות. אלה שמו פניהם לארץ הודו מזרחה ויגיעו עד חוף מלבר, ששם מצאו את אחינו אשר נאחזו בה מקדם11. והמלך אירבי, מושל המדינה ההיא, קבלם באהבה ויתן לבם לשבת בארץ ולחיות על פי דתם ומנהגיהם ולהיות להם נשיא ומושל מקרבם. ואלה שמו פניהם דרומה אל ארץ תימן אשר בערב הברוכה, ארץ הדרור והחפש, שגם שם כבר ישבו אחינו מקדם קדמתה, ולא עלה עליהם על רומה ופרס מעודם12.

אני נולדתי באיספהן, בירת מלכי פרס בימים ההם. אבי היה איש ארג, ויחי ממלאכת ידו, מיגיע כפיו, והעתות הפנויות לו מעבודה הקדיש לי, בתו היחידה, ללמדני תורה, להודיעני ארחות חיים ולהשכילני בינה. הוא הורני לאהבה את אלהי ישראל, אלהי אבותי, ויספר לי את כל המוצאות את עמנו ובני משפחתנו מאש ועד הנה. ואמי למדתני עבודת נשים, לדעת הליכות בית, לפרוט על פי כלי שיר ולשיר שירי קדש וחול. בעודני נערה שת ששתים עשרה שנה לקח ה' את אבי אליו, ואמי האלמנה עסקה במלאכתו ויהי כל עמלה לי, לכלכלני לטובה ככל אשר מצאה ידה. אבל עוד בשנה ההיא קשתה יד המלך על עמנו: הילדים שדדו מאת אבותיהם ונמסרו לידי המהגים להעבירם על דתם13. גם עלי עברה הרעה, ובהלקחי גם אני מאת אמי, אבדה נחמתה האחת בחייה. אבל כח האמונה יגבר על כח הזרוע, וכל תחבלות כהני האון לא עמדו להם להניאנו מאחרי אלהינו ולהשכיחנו דת אבותינו. ובאישון לילה ואפלה, בנפול תרדמה על שומרינו, קמנו יחד ממשכבותינו ונהלל יה, ונשא תפלה לאל חי, ונשפוך לפניו שיחנו בלאט, פן ישמעונו שומרינו ונענשנו קשה – ותפלתנו הזכה ערבה לה' מעלות מחים ומכל קטרת הסמים.

ואמי לא נתנה פוגת לה, ותבקש עצות כל הימים, ותתהפך מסבות בתחבלותיה עד אשר הצליחה למצוא נתיבות בבית כלאנו. בהודע לה כי יבקשו שם אשה כובסת, בקשה אף מצאה לה את העבודה הזאת, ופעל כפיה היה לרצון לפני שומרינו, ותהי הולכת ובאה אל ביתנו. כן מצאה לה מהלכים בינינו, וכן אשרנו להראות יחדו, מבלי דבר דבר, פן יחסדונו שומרינו. ויהי היום ותשכל ידה להמציא לי מכתב קטן, בו הורתני בחכמתה את אשר עלי לעשות לרוחתנו לישועתנו. ויהי ממחרת, בהביאה בגדי לבן אל הבית כפעם בפעם, ואצא בלאט אל המסדרון, ששם הציגה את סלה הריק, ואתגנב ואבוא אל תוכו, ואתכסה בסדין ממעל לי, ואמי העמיסה את משאה האהוב על שכמה, ותעבור על פני שומרי הפתח, ואיש לא עצר אותה בלכתה. כמעט שיצאה משם, שמה את הסל על העגלה אשר יעדה לה, ותסע ותצא את העיר ותבוא עד בית מלון ארחים, אשר שם הביאה מאתמול את רכושה המעט, ושם המון רבה מבני עמנו השמים לדרך פעמיהם ללכת ארצה תימן. בהגיענו אל בית המלון יצאתי ממחבואי ואפול על ברכי ואודה לה' חסדו אשר הצילני מידי מרעים. ואז נפלתי על צוארי אמי הטובה, ונבך ונשיש יחדו על הגאולה ועל התמורה. בנפש מרה עזבנו את ארץ מולדתנו זו, אשר כשש מאות שנה היתה מעון ומבטח לבני עמנו, ונצא לבקש מנוח לנו במדבר לא אדם, אחרי אשר אבדה מנוחתנו בין בני האדם יושבי הארץ אשר עזבנוה מפניהם.

הגענו אל לשון ים פרס. שם מצאנו אניה פורשת נס ופניה מועדות אל חוף הים בואכה ארצה ערב. גלנו ברעדה ולבנו הולם פעם, בנשוא האניה אותנו הרחק מארץ לוחצינו, להביאנו אל ארץ השלום, אשר אליו אנחנו נושאים את נפשנו. השמים טהורים ממעל לראשנו והים רחב ושקט סביבותינו – שני זכרונות עולם למעללי אלהי שדי, אשר גדול מעל שמים חסדו וצדקתו תהם רבה ואמונתו לדור דורים.

איה איפוא אמצא לחפש דמיון יותר נכון מהים הרחב המשתרע מקצה הארץ ועד קצה? על פני הים השקטים והשאננים תעבורנה האניות לבטח – כיושבי ארץ שלום הנפגשים כאחים יחדו, בלכתם איש אל עבר פניו. רבואי רבבות נטפי מים יתלכדו והיו לים אחד – כיושבי ארץ שלום הנאחזים יחדו כמשפחה אחת. חפשי ינועו גלי מימיו בהנשאם לאטם מרוח על פניו יחלוף, והוא ארח עולם ישמור, כחק שם לו יוצר בראשית. כן גם בחיי עם יושב לבטח: השלום הוא אבי החק, והחק מגן לו, ופקודת שניהם שלות השקט ובטחה לארץ ויושבי בה. אבל אוי ליום עברות, בהנשא סופה וסער מתגורר, אז יהיה הים כמרקחה, הגלים ירומון גבה הרים, האניות תתנגשנה אשה באחותה ויחדו תתפוררנה ותהיינה לשבבים! כן כי תעבור רוח קנאה על הארץ, לסכסך יושביה איש ברעהו – אז לא יכיר איש את גבר עמיתו ואת שכנו הקרוב לו: אז יצר להם מקומם במרחבי ארץ וקם זה על זה לדחותו מפניו, וקם החמס למטה רשע, ויצר עמל עלי חק, להפריד בין אחים, לדכא האחד מפני השני – אז תשחת הארץ מפניהם ויחדו יכשלו ויפולו ומרוח אפם יכלו. –

אחרי ימים לא כבירים הגענו לבטח אל החוף. שם הורקו האניות מאוצרותיהן, אשר העמיסום על דבשת גמלים להביאם אל טבור הארץ. ימים אחדים נפשנו שם, ונכן לנו מזון ומים לדרכנו במדבר הגדול אשר עלינו לעבור. כעברנו על פני כפרים אחדים, אהלי שבטי הבידואים יושבי המקום, הגענו אל קצה המדבר. ומה נורא ומה נאדר המחזה! בכל מרחבי המקום אין כפר, אין אהל ואין מלונה, אין נפש חיה ואין עץ צומח נראה לעינים, רק משטח חול חם כתנור ודק כאבק פורח על כל סביבותינו, רק שיח וחרול נראה לפעמים מבין החולות, והוא חשוף חשפה ויבש כחרש. והארץ תהו ובהו ודומית מות מרחפת על םניה, מגור מסביב.

שני לילות לנו במדבר ציה. גבי גמלינו היו יצועינו תחתינו ומכסינו השמים הטהורים עם כוכביהם המזהירים באור ישרות. ביום אכלנו החרב והקרח בלילה. ביום השלישי הגענו אל גבעה אחת הדומה כאי על פני ים, ועליה כר נחמד צומח ששה שקמים גדולים ועבתים, אשר אנשים למאות ימצאו עם גמליהם מחסה בצלם הנעים המשובב נפש. קרוב להם נמצא מעין מים חיים נוזלים מנקיק סלע. בצל ההוא חמדנו לשבת ולנוח מעמל הדרך, ונשב נפשנו במי המעין וגם לגמלינו השקינו. יקר היה המחזה, בשבת כל הארחה תחת השקמים הגדולים על הכר הירקרק, אשר היה לנו כגן עדן בישמון דרך, ומאחרינו גמלינו שולחים ראשיהם בין כתפות מנהגיהם, ומי הסלע הומים באזנינו כמו קוראים הם לנו לשתות מהם לרויה ולהשתעשע בם ככל אות נפשנו. עד מהרה נפתחו הצרורות, הוצאו דודי הנחשת, לקטי סעיפי העצים היבשים, נשאבו המים בששון ממעין הישועה, ובהערך המדורה בשלנו לנו את הדורא14. ונאכל לשבע נפשנו. אחר זה שכבנו על דשא העשב בצל העצים וננוח מנוחת הצהרים. ואז קמנו כלנו לעשות דרכנו הלאה.

בנפש נכאה ובלב נפעם עזבתי את המקום הנחמד ההוא, כמו הגיד לי לבי דבר מה יקרני.

שעות מספר נסענו במדבר הנורא בשבתנו על גמלינו, הנושאים אותנו ואת חפצינו. והנה נהפכו פני הרקיע לירקון והשמש האדימה כדם, וחם גדול מלא את האויר עד מחנק נפש. גמלינו כרעו רבצו תחתיהם וישחו ראשיהם ויטמנו פתחי פיהם ונחיריהם במשקי החול. אז ידענו כי רוח זלעפות 15 קרובה לבוא. ונמהר ונצנח מעל גמלינו ונפול על פנינו ארצה, ולא משנו עוד ממקומנו עד עבור הרוח המשחית: מחמו הרב נכמר עורנו וכנחל גפרים בער בו, ואש קדחה באפנו ותלהט קרבינו.

מעט מעט עבר הזעם, והרוח חדל מזעפו. הגמלים קמו לאטם בהאנקם יחדו, ואז קמנו גם אנו ונשב ונעל עליהם בבראשונה. החם חדל וקרה נעימה מלאה מקומו וכן נעמה לנו דרכנו עד בוא השמש.

כנטות צללי ערב גדל הקר עד כי סמר מפניו בשרנו. ופתאם גבר הרוח ויהי לסערה, וענן חול כבד התנשא על פני המדבר ויתחולל עלנו לבלענו. חרדות לבשו כל אנשי הארחה, יחד עוררו לויתן וישאו בכי ונהי תמרורים. ואמי הרחמניה אשר ישבה עמי על כר הגמל, מהרה ותכס עלי בשמיכתה, ותחבקני ותדביקני אל לבבה באהבה נצחת. ובטרם תשוב אלי רוחי נערמו עלי ערמות חול עד כי לא יכלתי עוד לנוע מפני כבד משאו. ברב כח הרימותי השמיכה מעל פני לשאוף רוח, אז חזקתי אמצתי זרעותי להסיר מעלי את נטל החול – כי הנה עבר הרעש והסער קם לדממה, ואמצא את אמי ואחז בידה הקרה לעזור לה לצאת מתוך ההפכה. אבל לשוא הניעותיה ועוררתיה, לריק קראתי אליה מנהמת לבי, צעקתי בכל כחי – כי החול המכסה עליה שם מחנק לנפשה. נשאתי את עיני מסביב לקרוא אלי לעזרה, אבל מאיש ועד בהמה לא נראה עוד בכל סביבותי, כי על כלם נפל החול הרב ויכס עליהם בצלמות, רק פה ושם נראו ראשי הצרורות מבעד לגבעות הקטנות, לאות כי שם נקברו הגמלים נושאיהם. עד כה וכה הסירותי את החול מעל גופת אמי המתה, ואתנפל עליה במר נפשי ואקונן מרה וארחץ פניה בדמעות עיני ואבך עד אשר לא היה בי עוד כח לבכות. אז החלותי להתבונן לאחריתי, ולבי חשב בקרבי, מה לעשות בישמון זה, במדבר לא אדם בו? מי יראני דרך לבוא אל מקום מושב ומה תהי אחריתי? פתאם זכרתי את הגר שפחת שרה, אשר גם היא הלכה ותתע במדבר וכמעט אמרה נואש לנפשה. והנה נראה אליה מלאך ה' מן השמים ויבא לה עזרתה מקדש. אבל עתותי הפלאות הלא עברו – אמרתי לנפשי – ומלאכי מרום לא ירדו עוד משמים ארצה, להושיע לבני אדם ולחלצם מרעתם! והנה עלתה על זכרוני אמרת אבינו הזקן, דוד בן ישי, בזמרה אשר הורני אבי בילדותי, לאמר: “לא תאנה אליך רעה ונגע לא יקרב באהלך. כי מלאכיו יצוה לך לשמרך בכל דרכך”16.זאת זכרתי והתנחמתי :כי אמנם עוד מלאכי יה שומרים לאדם השם בה' מחסהו. האמונה היתה צרי למכאבי האנוש. חפרתי בגבעת החול אשר ממנה יצאתי, וכהרבותי לבקש מצאתי את צרורנו שהיה על גמלנו, ומבלתי יכלת לשאת עמי את כל הנמצא בו, פתחתי חרצבותיו ואוציא ממנו את הדברים הנחוצים לי יותר : את כנורי, את מגלות הזכרון לבית אבותי ומעט משמלותי שהיו לי ואת היותר השארתי על מקומו. אחרי כן כסיתי גוית אמי בחול וארטוב גל קברה בדמעות עיני ואבך עליה בכי גדול. אז לקחתי את שמחכתי ואצרור בה את חפצי ואפקיד רוחי ביד ה' ואשא רגלי ואלך מבלי דעת אנה אפנה, אם לפנים או לאחור, אם להימין או להשמאים – כשעה כתיתי רגלי עד כלות כחי. מקור הלילה רחפו כל עצמותי, ואבלי ויגוני הוגיעוני וידכאוני. וארבץ תחתי ואשים את צרורי למראשותי ואתכס בשמיכתי, ועד מהרה נמתי נרדמתי ואישן עד הבקר. – כזרוח עלי השמש הקיצותי משנתי ואביט סביבי ואשתומם, כי לא ידעתי איך באתי הנה. גם בזכרי את כל התלאה אשר מצאתני ביום אתמול כי יעבור, לא האמנתי בנפשי, ואהי בעיני כחולמת בהקיץ. אבל מעט מעט שבה אלי בינתי ואזכור את אמי ואשוב ואבך תמרורים, ואחר כן שפכתי שיחי לפני אלהי בתפלה זכה אשר למדני אבי. אש התעודדתי ואקום ואצרור את חפצי ואשים צרורי על שכמי, ואלך שעות אחדות עד אשר נראה לי מרחוק כר ירקרק, אי מדבר, ואשים פעמי אליו ואבוא אל אחד השיחים ואשב שם לנוח. והנה הקשיבו אזני קול מצלות! ואקום ואלך אחרי הקול עד הגיעי אל באר מחם, ועל ידה אנשים ערבים חנים עם גמליהם, ומרחוק נראה לי כפר גדול, כלו נטוע אהלי רועים נוסעי בעדר. זאת ראיתי ונהרתי ולבבי פחד ורחב.

האנשים היושבים על יד הבאר הביטו אלי ויתמהו, וישאלוני מי אני ואי מזה באתי.

ספרתי להם בדברים אחדים את הקרות אותי, ואתחנן אליהם לתת לי מעט אכל להשיב נפשי. ויקם ערבי אחד ויוציא מילקוטו צליל לחם שעורים ונאד חמאה, ויחתוך לי פת לחם וישם עליה חמאה ויתננה לי. לו נתנו לי לחם כזה בהיותי בבית אבותי אזי מאסתי לנגוע בו, אבל לנפש רעבה ינעם כל אכל. כאשר סעדתי לבי יעץ הערבי אותי ללכת אל נשיאם, ונתן לי מגן ומחסה בצלו. אנכי הודיתי לו על רב טובו והוא קם וילך עמי ויראני את הדרך לבוא אל אהל הנשיא. בהגיעי אל פתח האהל פתחתי את צרורי ואוציא ממנו את כנורי, ובפרטי על פי מיתריו נשאתי קולי ואשמר משכיל, ואפתח במשל פי, ואשיר את השיר אשר למדתני אמי, שיר

 

העץ והאדם17
יתהלך הנודד בישימון נסע

השמש ממעל רשפי אש זרע

על ארץ תלאבות, אין צמח, אין שיח:

ועיפה ורעבה נפשנו הריקה,

ולשונו בצמא אל חכו דבקה,

אף רוח זלעפות מסביב יפוח.

ופתאם מרחוק תרא לעינים

צמרת התמר רבת העפאים,

יניעו ראשמו, לנודד ירזמו:

בנאות דשא שמה, בינות לנצנים

יתנוצץ ככסף שם נחל עדנים,

ובקול המיה נעימה מי-בדלח יזרמו.

ובגבהו יתנוסס שם רב הענפים

התמר הרענן, פרותיו נשקפים

מבינות לעלים מלאי העסיס:

שם יגש ינוח העיף, הנודד,

ממימיו, מפריו ישת, יאכל, יתעודד:

מה-ינעם לו פריו ובצלו מה –ישיש!

""התמר, התמר, במה אברכך?

יביע הנודד – כי ימתק פריך?

כבר מתוק לחך הוא ומרפא לנפש:

כי תגדל ותשגשג על יובל המים?

הן פאר פארותיך כבר ימריא שמים,

ובצלך תנוח, תתענג כל נפש.

""זאת אפוא ברכתי, כי גם הדליות,

ממך תלקחנה, תהיינה פריות

כמוך, התמר, פרי תנובה תעשינה!""

האדם עץ-שדה, הנדיב-התמר

נדבותיו-פרי נעמו, מעינו-צוף אמר:

ובצלו לשבת מה עיני תכלינה!

כהחלי לשיר יצאה מן האהל נערה שחרחרת ונאוה ותקשב לקול שירתי בתאות נפש. אחריה יצאו שני נערים יפים ויעמדו ממולי, ואחריהם יצא הנשיא, איש כבן חמשים שנה, זקנו השחור יורד על פי מדותיו ומגיע עד החגורה אשר במתניו, ופניו מפיקים ישר וצדקה, חכמה עם גבורה. ככלותי לשיר קרב אלי ויאמר :

הן קולך ערב ושירתך נעמה. ועתה סורי נא האהלה ומנעת גרונך מצמאה, והחלפת כח אחרי בואך בצלי!""

עשיתי כדברו ואבוא אחריו אל אהל יפה ורחב ידים, אשר רצפתו מכסה ביריעות מעשה רקמה, ולעברי קירותיו יצועים יקרים למושב ולמשכב. הנערה היפה עברה לאטה על פנינו אל אהל אחר אשר על יד הראשון, ורק מסך מבדיל ביניהם, ותוציא משם כוס מלאה חמאה נמסה18 ותתן את הכוס על ידי.

“טעמי וראי כי טוב!” – אמר אלי הנשיא במאור פנים בשומו כף ידו על שכמי.

כהריקי את הכוס עד תמה שחרני הנשיא לספר לו את קרותי. ואעש כן. והוא הקשיב לכל דברי בשום לב, ואז אמר אלי בחמלה רבה :

“הנחמי נא, ילדה ענוגה ונוגה! גם הגר אמנו תעתה במדבר בישימון דרך, ואלה19 רחם אותה כרב חסדו ויחש ישועה לישמעאל בנה, בהתעטף עליו נפשו מרעב ומצמא. ויגדל הנער ויהי למלך בעיר מיכה20, ויהי אב להמון גוים גבורים ועצומים אשר כבודם מלא עולם”.

“ומי זאת האשה הגר?” – התחפשתי ואשאל כלא יודעת, אף שידעתיה היטב על פי ספר קדשנו, וזכרה עלה גם על לבבי זה מעט: אך הואלתי לשמוע מה ידברו בה הערבים, צאצאי ישמעאל בנה. גם ידעתי כי לקחת רצון מאיש ערבי, אין טוב כי אם להטות אזן לשמוע מפיהו תהלת אבותיו ונפלאות מוצאו מקדם. ולבוד – זה שם הנשיא – נדרש לי בכל אות נפשו ויספר לי את ההגדות האלה21:

“כהיות רעב בארץ” – ספר הנשיא בהושיבו אותי על היצוע ממולו – ""עזב אברהים (אברהם) אבינו, “חאליל אילהי”22 את ארץ אבותיו וילך ארצה מסר (מצרים). ויהי כראות יושבי המקום את שרה אשתו כי יפה היא מאד ויקחוה ממנו בחזקה ויביאוה אל פרעון (פרעה) מלכם. ויהי כשלוח המלך את ידו לאחוז בה, ותיבש ידו ולא יכל להשיבה אליו. ויחל פרעון את פני שרה להתפלל בעדו אל אלהיה, להסיר מעליו את הרעה הזאת. ויבטיח אותה לאמונה, כי אם ירפאהו האלהים ותשוב ידו אליו, והשיב אותה אל בעלה אשר ממנו לקחה. ותתפלל שרה אל אלה ותשב ידו אליו ותהי כבראשונה. אבל המלך לא שמר דברו, וכמעט שבה אליו ידו וישב וישלחנה אל שרה לתפשה. וינגעהו ה' שנית, ויתחנן אל שרה עוד הפעם להתפלל בעדו ולחלצהו מרעתו, וכאשר נרפא גם בפעם הזאת, לא חרש עוד עליה רעה וישלחנה בשלום ובכבוד, ויתן לה את הגר שפחתו להיות לה לאמה.

“ואברהים נכבד מאד, והוא זקן בא בימים ובנים אין לו לרשת רכושו אחריו, ואשה אחרת לא יכל לקחת על פני שרה, כי כן נשבע לה בימי נעוריו, בקחתו אותה לו לאשה. ויהי כאשר זקנה שרה מהיות עוד לאם, וידבנה לבה אותה, ותקח בידה את הגר אמתה ותתננה בחיק בעלה. ותהי הגר לאברהים לאשה, ותהר ותלד בן ותקרא את שמו אסמעיל (ישמעאל). וישמח אברהים מאד כי נתן לו אלה זרע ויברכהו בפרי בטן. והגר לבשה גאות ותקל גבירתה בעיניה. ותקנא בה שרה ותצר לה ותענה. ויצר לאברהים מאד כי נשבת שלום ביתו. ויצוהו אלה לשמוע בקול שרה ולשלח את הגר ואת בנה מפניה. ויקח אברהים את האשה ואת בנה ויוליכם ארצה ערב, אל המקום אשר אמר לו אלה – הוא המקום אשר עליו בנויה עתה העיר מיכה הקדושה. אבל בעת ההיא היה שם מקום מדבר, ארץ ציה בלי מים ובלי כל עץ ושיח ודשא עשב. וכראות אברהים זאת ויירא מאד ויצר לו על אדות הילד ואמו. ובכל זאת אמץ לבבו בשם אלה ויפן אל הגר ויאמר לה: “פה במקום הזה אעזבכם ביד אלה והוא יגמר בעדכם”.

“הוי אדני ובעלי! – קראה הגר בהתרפקה עליו ובאחזה בו בחזקה – האמנם תמצא את לבבך לעזוב אשה רפת ידים עם ילדה הקטן למות פה במדבר, בארץ צחיחה?”

“הנני עשה רצון אלה!” – ענה אברהים בעצבת לב, ויברכנה וילך.

""כן נשארה הגר על המקום ההוא עד כי תם הלחם והמים אשר היו לה. וירעבו ויצמאו האם ובנה יחדו. ובעטוף לבה קמה הגר ותרץ בין סאפה ומרבאט, שתי הגבעות אשר על פני מיכה, ועיניה כלות לשוא אל מוצא מים להשיב נפש. והנער ישמעאל נשאר על מקומו, ובראותו כי אמו איננה עוד עמו וישא את קולו ויבך. ויקרא אל אמו לשוב אליו, ובקראו לה התמרמר וירקעע ברגליו. והנה נבקע התהם תחתיו ויהי למבוע מים. וקול צהלת הנער הגיע לאזני אמו, ותמהר ותשב אליו, ותרא את עין המים ותאורנה עיניה ויעלוז לבה. ותמהר ותשפוך חול ועפר סביבותיו, לבל יחרבו מימיו – הוא המעין הנמצא בהקאבה 23 אשר בעיר מיכה עד היום, ושמו נקרא “זמזם”, לאמר: “שור וראה!” – כקול אשר השמיע ישמעאל בהגלות לו עין המים מתחת לרגליו להחיות נפשו השוקקה.

“והנה ארחת בידואים באה ותחן על פני ההר ארפט, ושנים ממנה יצאו לראות את המקום ולבקש מים לשתות כי צמאו. ויהי כראותם המון צפרים עפות אל מורד גבעה אחת, ויאמרו בלבם:אין זאת כי אם יש שם מוצא מים! וילכו שמה גם המה ויבואו אל באר הגר, וימצאו את האשה ואת בנה, וישתוממו וישאלוה: “מי את ולמי הנער הזה ומאין המים האלה? כי הנה אנחנו גרי המדבר מאז ומקדם ומעודנו לא נבקע לנו מעין במקום הזה”. ויהי כשמעם מפי הגר את דבר הפלא, וישתחוו לה ולבנה וישחרוה לתת להם לשבת עמה ועם הנער ברוך אלה. ותאות להם הגר ויתקעו האנשים אהליהם במקום ההוא. ויגדל ישמעאל בתוכם ויהי רבה קשת, וכאשר מתה הגר והוא כבר היה לאיש, ויאמרו האנשים איש אל רעהו: “הן המעין הזה נבקע פה בגלל ישמעאל אהוב אלה, ואם יעזבנו הוא וייבש המעין ויחרב מקורו. הבה נתחכמה לעצרהו עמנו!”. וידברו על לבו לקחת מבנותיהם לו לאשה, ויעש ישמעאל כן ויוסיפו עוד כבדהו ויהי להם לראש”.

“עתה אספר לך על דבר ישמעאל והנשים אשר היו לו” – אמר אלי הנשיא, בהיטיבו מושבו תחתיו ובהחליקו בידיו את זקנו מרחב לבב, כי היה שבע רצון, בהמצא לו אזנים קשובות להגדות בני עמו.

""ויהי היום ויזכור אברהים את ישמעאל בנו ויחפוץ לבקרהו במעונו לדעת את שלומו. וירע הדבר בעיני שרה, ותאלצהו להשבע לה כי לא יסור אל ישמעאל האהלה, אך קרא יקראהו לצאת אליו. ויעבור אברהים על פני אהל משכן ישמעאל, ויך במטהו לפני הפתח. ותצא אשת ישמעאל לקראתו, וישאלנה אברהים מי היא, ותען ותאמר: “אשת ישמעאל אני, ראש השבט הזה”.

“ואיה בעלך?”

“הוא הלך לצוד ציד”

“הן כבד לי לרדת מעל גמלי – אמר אברהים – ועתה הואילי נא והביאי לי מעט אכל לסעוד לבבי, כי רעב אני!”.

“אין לי מאומה! – ענתה האשה – כי בעלי הלך בדרך מרחוק והארץ כמדבר”.

""ואברהים חפץ רק לנסות את אשת בנו ולדעת את לבבה. ויפן ויאמר לה: “הנני הולך לדרכי, והיה כשוב אליך בעלך, ואמרת לו כי עבר פה איש זקן, והגדת לו עצתי: לשנות מקום אהלו”.

""ויהי כשוב ישמעאל מדרכו, ותספר לו אשתו כי היה פה איש זקן, וכה מראהו וכזאת דבר. וידע ישמעאל כי היה בזה אברהים אביו, גם הבין אל דבריו ויגרש את האשה ולא יסף עוד לדעתה.

""בימים ההם סר שמה איש אחד ושמו אלמודד בן קטורה (?), אשר היתה לאברהים לאשה אחרי שלחו את הגר מעל פניו. ויבחר ישמעאל באחת מבנותיו ויקחנה לו לאשה. ויהי היום וישב אברהים ויעבור על פני אהל ישמעאל בנו, ויעשה כל כבראשונה. והאשה גם היא ענתה אותו ככל הדברים ההם. אך בבקשו גם ממנה מעט אכל לסעוד לבבו, מהרה האשה האהלה, ותוציא משם חלב ובשר ותמרים ותושיטם להזקן בפנים מאירות ותאמר:

“סלח נא, איש יקר, כי לא אוכל תת לך לחם, כי אזל מכלינו ואיננו!”.

ויטעם אברהים מכל אשר הושיטה לו האשה הטובה, ויברך על האכל ויאמר: “יתן אלה והיה המקום הזה מלא תמיד מכל הטוב אשר נתת לי בזה!” 24. ותשתחו האשה ותאמר: “הואילה נא, ורדה מעל הגמל וארחץ ראשך וזקנך לנקותם מאבק הדרך!”. אבל אברהים לא יכל לרדת, כי זכר את שבועתו אשר נשבעש לשרה. ויברך את גמלו, ויורד רגלו האחת על האבן אשר נמצאה שם, ורגלו השנית נשארה על הגמל. וישח אל האשה למען תגיע אליו בידיה. והיא רחצה את ראשו ופניו עד אשר נקו כלה מן האבק. אז אמר אברהים אליה:

“הנני הולך לדרכי, היה בשוב אליך בעלך, ואמרת לו כי עבר פה איש זקן ויברכהו ויאמר כי מקום אהלו טוב כאשר יפה מאד”.

""ויהי כשוב ישמעאל מדרכו, ותספר לו אשתו, כי היה פה איש זקן וכה וכה מראהו וכזאת וכזאת דבר. ויבן ישמעאל כי היה בזה אברהים אביו, ויפול על צוארי אשתו וישקנה ויאמר לה: “הן הזקן אשר היה בזה הוא אבי, ובהללו מקום אהלי הלל אותך, ותהלתך בפיהו נעמה לי מאד, על כן מישרים אאהבך!”.

""ואלה ברך את ישמעאל ואת אשתו השנית, ויולדו להם בנים הרבה, אשר היו לשבטים גדולים ועצומים ומהם מלאה ארץ ערב עד היום הזה. –

""אחרי הדברים האלה ואלה צוה את אברהים להשיב מקדש הקאבה במיכה על מכונו. ושה דבר המקדש:

""כאשר גרש האדם מגן העדן, התחנן אל ה' לתת לו לקחת עמן דבר אחד לזכר המקום הטוב אשר הוא עוזב. ויעתר לו אלה ויתן לו אבן אחת לבנה ומצהירה מאד. וילך אדם עם חוה אשתו ויבוא עד המקום אשר עליו עומדת עתה העיר מיכה. שם הניח את האבן ויעש לה מקדש: בו הרבה להתפלל ולהתודות על עונו, ויסך על האבן נסך דמעותיו עד כי חשך משחור תארה. ויהי בבוא המבול לשחת כל הארץ, ויצו אלה את מלאכיו וישאו את האבן ואת המקדש השמימה, ורק יסודות המקדש נשארו באדמה. ובימי אברהים, ידיד אלה, זכר אלה את מקום קדשו ויראהו לאברהים אהובו בחלום חזיון לילה, ויצוהו לבנות לו את המקדש כמראה אשר הראהו. ויעש אברהים כדבר אלה, ויסר את שכבת החול המכסה על יסודותיו כקומת איש לגבה, וישמעאל בנו עזר על ידו. וכאשר הוקמו הקירות ולא יכל עוד להגיע אליהם בידיו, לקח אברהים אבן גדולה ויניחנה שם ויעמוד עליה עד אשר השלים כל המלאכה – היא האבן הנמצאה עתה במקום הקדשונקראה “מקאם אברהים” (מעמד אברהם) עד היום הזה. אבל עוד לא ידע אברהים איפוא יהיה מקום המבוא למקדש אשר כוננו ידיו. אז נראה אליו המלאך גבריאל, ובידו האבן השחורה אשר הביא עמו מן השמים, ויניחנה שם ויצוהו לעשות המבוא במקום ההוא. והאבן השחורה ההיא נשארה במבוא הקאבה וכל המאמינים, יראי אלה, עולים שמה לרגל ומקיפים את האבן הקדושה ומנשקים אותה בחרדת קדש.

""וכאשר תם המקדש להבנות חנכוהו אברהים וישמעאל בנו, ויתפללו בו לאמר:

“אנא, אלה, קבל נא לרצון את מעשה ידינו אשר הקדשנו לך בתם לבנו, כי יודע כל אתה ואין דבר נעלם ממך! הביאנו בסוד חסידיך, ויהיו נא בנינו הבאים אחרינו לעם מקדשי שמך! הראנו אלה דרכך ונדע במה נעבדך! האזינה אל תפלתנו והאירה פניך אלינו, כי אלה טוב ורחום אתה!” 25.

“ויחי ישמעאל מאה ושלשים שנה ויולד שנים עשר בנים שהיו נשיאים לאמותם בארץ ערב אחזתם. ובמות ישמעאל היה נביות בכורו ראש לכלם. אבל מוסדי השלום נהרסו בימי צאצאיהם אחריהם. הקנאה הפרידה בין אחים, וארץ ערב היתה כמרקחה מרגשת השבטים בני עם אחד אשר התקוטטו יחדיו כל הימים, - כי אמנם המדון הוא פוטר מים, אשר מצער הוא בראשיתו. ובאחריתו ישפך כנחל איתן להחריב ארץ ולסחוף גוי ואדם יחד, פעמים הרבה פרצה ביניהם מלחמה עצומה בעד דב קל אשר איננו שוה אף באבדן נפש אחת. כן נשלמה זה לא כבר מלחמה רבת דמים אשר פשטה בכל הארץ ארבעים שנה, בגלל סוס אחד אשר שדד בן שבט אחד מבן שבט אחר. גם האמונה באלה האחד אבדה ונכרתה מקרב בני עמנו, ותחתיו הסכינו לעבוד לאלהים הרבה, לכוכבי השמים ולכל מראות הטבע והקאבה אשר נבנתה על ידי אברהים וישמעאל לשם אלה העליון מלאה עתה אלילים מעשי ידי אדם, אשר אותם יעבדו ולהם יתפללו ובשמם יתברכו סלה”.

הנה כן ספר לי הנשיא יותר מאשר חפצתי. ואנכי הקשבתי רב קשב עד כלותו לספר. אז שאלתיו:

“האמנם היו כל הערבים לעובדי אלילים?”

""לא! – ענה הנשיא – כי יש בהם גם נוצרים גם יהודים, ובממלכת תימן הקרובה לנו יש גם מלך יהודי, ושמו יוסוף (יוסף) דו נואס, לאמר: בעל התלתלים, כי שער ראשו ארוך וקוצותיו סדורות לו תלתלים. הוא גבור מלחמה אשר לא ישוב מפני כל, וקנאתו תקשה לבבו להכביד ידו על בני האדם ולאלצם לקבל אמונתו. לעל כן לא יתכנו דרכיו, - כי אם יחטא איש לאלה, ופללו אלה, ולא לאדם לריב ריבו. גם אלינו שלח מלאכיו להעיד בנו לקבל אמונתו ולהכירהו עלינו למושל עליון. ואנחנו, עם חפשי אשר מעודו לא עלה עליו על, השיבונוהו דבר לאמר: “מי נתן לך המשפט לדרוש מאתנו כזאת?”. ועל זאת שלח לנו ארגז מלא תמונות כל כלי נשק, ועל מכסהו חרות לאמר: “הנה זה משפטי ובו אכריעכם!”. ונעש גם אנו כמהו, ונשלח אליו ארגז מלא חול המדבר, ועליו חרותה תשובתנו לאמר: “הנה זה לנו מחסה ועז!”. אז עלה עלינו בחיל רב. ויהי כבואו המדברה, והנה התחולל סער גדול ורוב חילו נקבר בערמות החול. וישב בבשת פנים אל ארצו. עתה נכון לבנו בטוח כי לא יוסיף עוד להרגיזנו. אכן ערב ארצנו היא ארץ החפש לעד ולעולם, ואוי לאיש ועם, אשר ישיאהו זדון לבבו לקחת חפשנו ממנו!

“אבל ברוב דברי שכחתי כי עיפה את ונפשך מבקשת מנוחה! – קרא הנשיא פתאם – לכי איפוא, בתי, אל האהל השני ותני מרגוע לנפשך על היצוע אשר תמצאי נכון לפניך!”.

פקודתי זו מלאתי בכל נפשי. ואסור אל האהל האחר, ששם ישבה אשת הנשיא ובתה העלמה וכפיהן תמכו פלך. הנערים נהגו את הצאן אל המרעה, ואנכי שכבתי ואישן ושנתי ערבה לי עד הערב.

הקיצותי משנתי בעצם העת אשר ישבו לאכול ארוחת הערב, ובראותם כי התעוררתי משנתי קראו גם אותי לאכול אתם. דורא, ארז, בשר עוף, חלב עזים וגבינת גמלים הובאו כאחד והושמו לפנינו. כפות וסכינים ומזלגות לא נראו על השלחן, אך האצבעות מלאו מקומם. הדורא והארז לשו בידיהם לכדורים קטנים וישימום אל פיהם או השליכום אל פי רעיהם בעשותם להם שחוק ובנתנם שעשעים לנפשם. הבשר קרעו באצבעותיהם. כל עת אכלם לא דברו דבר – כי כן מנהגם מאז ומעולם. ככלות כלם לאכול קמו יחדו ממקומם ויברכו איש את רעהו. והנערה בת הנשיא נטתה אל אביה ותלחש דבר באזנו, ברמזה עלי בעיניה, והאב נענה לה, ויפן אלי ויאמר:

“הנה בתי מבקשת אותך על פי, להשמיע הוד קולך באחת מנגינותיך!”.

אחרי דברו לא שניתי. ואפתח את צרורי ואוציא ממנו את כנורי ואשיר שירת

 

השנה והמות.
בישימון, עת על הרי תהו

לא יצאה עוד שמש שלהבת,

הרעים מקדם נפגשו,

השנה ומרעה המות.

משוטט סביב כדור הארץ

בימים באיים עברו,

בעליצות איש אחיו ברכו

ונעימות שם יחד נדברו.

וליד שר המות צבאותיו

המפיצים חתת ובלהות:

מילידי עלילות בני אדם

הרבות בתבל התלאות,

התאוה, הקרב גם הדאגה

איבת השנה צרתה,

ותבחר במות מעודה

בבריתו נאמנה היתה.

וליד העדינה השנה

יתהלך החלום רב הענין,

ההולל, לו משחק הטבע

המקום, העת גם הקנין:

המנוחה גם תמת הנפש,

היין, עבודת הפרך,

אהובי השנה מקדם,

ילוו עליה בדרך.

""מאין, אחותי הנעימה

תבואי?"" ישאלה המות,

""מאהל דל עתה אשובה

ממשכן עמל ועצבת.

העבד האבד בו ישב,

שיומם לא ידע מנוח:

אנכי עיניהו סגרתי,

כי יישן, כי יחליף שם כח

""החלום, בני הנעים אהבו,

הביאו אל ארמון הקסם,

שמצפים קירותיו בכסף

פתוחיו בזהב בכתם.

וצבא הסריסים לו סביב,

ולמוצא שפתיהו ייחלו

מפניו יחרדו כלהם,

ממבט עיניו יבהלו.

""ועדויה תפארת לימינו

שם רעיה יפהפיה ישבת,

ממעין תענוגי האהבה

נפשו האהובה שאבת.

ובידה הצחה משלג

ביין תמלא הגביע:

ובעינה השחורה כליל

ברק זהר האהבה יופיע.

""על מטת שן רבודה במשי

אז ישכב ובגאון סרוח,

ולמנגינות פלא מסביב

יתענג בו יגיל הרוח.

אז יאמר אנומה ובגאון

יקרא “הס!” ויעצם עינים:

ולפתע עזבתיו בזעת אפים!""

“התולים עמדי גם אני” –

לה יצהיל המותק קולהו -

""מאהל הכלי אשובה,

בו עני ודל לא יבואו,

האכזר לא ידע חנינה,

לזהב יאמר: אתה אלי!

מה-נבהל, מה-פניו חורו

לשמע הפעם הוד קולי!

""על יד ארון ברזל התיצב

הסגור במסגר ובריח

בל יהין איש זר בו לגעת.

שם יומם ולילה ישגיח

שם טמן רב זהב וכסף

מדמעות עשוקים רטבו,

שם בטח וילעג למות

ולדבת משנאיו כי רבו.

“הקץ בא עליך” – קראתי –

“בן-אדם, למות הכונה!”

""חנני נא שנה, שנתים,

רב שחד ומתן אתנה!""

“לא אוכל אחכה אף רגע” –

עניתיו – היה נכון לקרץ!""

וכרגע התפלץ ויפל

כבול עץ על פניהו לארץ.

“הה שמרו נא, שמרו אצרותי!”

מלתו אחרונה היתה.

נשמו טירות התפארת

ידהו ברב עמל בנתה,

כל שכיות חמדו, שאסף

ביגיעת הבשר, הרוח,

יירש היורש ההולל

המפזר עמלו לרוח."" –

""ומי יעז תחת השמש

משנינו?"" השנה שאלת

""אני הוא, שעזי עז נצח,

זו ידי בכל המשלת!""

אך לי בני האדם ישאפו
כמאשר כאמלל כלהם,

בי ימצאו מנוח ונחם!""

יתוכחו הרעים ובזעם.

יריבו יתוכחו הרעים

יתקוטטו אף ירבו השאון:

אז תגש אלימו הדאגה,

תתצב ותדבר בגאון:

""הקשיבו המשפט חרצתי,

אנכי מודעתכם הזקנה!

אנכי מחוללת המות,

מפני נודדת השנה!

""התאחדו נא, הרפו מריבות,

תתחדש אהבתכם כנשר!

לבני תמותה יחד תביאו

מנוח, נחמים ואשר:

העיף במלחמת החיים,

שבע רגז ותלאה בחלד,

תביאו אל חפי מבטחים,

ינוחו שם ישיש וילד.

""ולהרגיז לעול המנוחה

יתיצב כצר לו המות,

ולבבו אם יוסיף יקשיח

השנה אז אותו עזבת:

ולבב תמימי דרך כי ימחץ

ויפוצץ חץ רעל המות,

אז תמריא במרומים הרוח,ונעימות אין קץ שם שאבת"".

כל שומעי התענגו על נעם שירי העברי, אף שלא הבינו הדברים. וככלותי לשיר בקשוני להגיד להם פשרם, ובקשתם זו עשיתי, וישבעו משנה נעימות. והנערה נפלה על צוארי ותבקשני להשאר עמם ולהיות לה לרעיה. גם הנשיא בקשני על ככה. ואעתר להם, ויהי הדבר לרצון להנשיא ולשמחת לבב להנערה, אשר דבקה בי כאחות נאמנה.

כשלשה חדשים עשיתי שם. ואעזור על יד הנשים בעבודת הבית, ואורה את צורידה – כן שם הנערה – לפרוט עלי הגיון בכנור. והיא עשתה חיל בלמודי, כי היו לה אזן קשבת ולב רגש, נפש רכה ורוח דמיון כביר, סגלת כל בני הערב, יושבי אהל ומקנה. בשום לב הקשיבה לכל דברי, בספרי לה תולדות עמי, ובאות נפש שמעה את דברי תורתנו הפשוטים והנשגבים. ותהי צורידה ליהודיה כמוני – כי דברי ימינו לקחו את לבבה, כי מולדתנו היא הרת אמונתנו, והן אחוזות יחדו כשלהבת בגחלת.

פעם אחת בערב כאשר נחנו על משכבותינו ונישן שנה מתוקה, התעוררנו פתאם לקול ענות אשר החרידנו, קול צועק לעזרה: “אלה! אלה!”. קפצנו כלנו בבהלה איש ממקומו והנה מחזה נורא לנגד עינינו! כל אהלי כפרנו בוערים באש, ואנשי חיל רצים בחרבות שלופות ולפידי אש, והם מבעירים הבערה והורגים את כל הנופל בידם. קול שועת אנשים נסים, נשים מיללות, ילדים צועקים וגמלים נאנקים – כל הקולות האלה התבוללו יחדו עם קול תרועת האויב עד כי רגזה האדמה ותהי לחרדת אלהים. “אוי נא לנו!” – קרא הנשיא בבהלה – “חיל דו נואס הוא, אשר נפל עלינו פתאם!”. וימהר ויחגור את חרבו ויתקע מאכלת חדה בחגורתו אשר במתניו וירץ אל הרחוב, ואנחנו אחריו. כמעט יצאנו את האהל והלהבה אחזה גם בו ויהי לבער. ואנשי הכפר, כראותם את לבוד נשיאם ותחי רוחם, ועד מהרה נקבצו סביביו עדת אנשים חמושים ערוכים למלחמה. אבל יד האויב גברה וכלם יחדו נפלו לפי חרב.

כראותנו את הנשיא הישר באדם נופל על חלליו יצא לבנו וכמעט לא נותרה בנו נשמה, אך התשוקה לחיים עודדתנו ותתן לנו כח שלאת רגלינו ולנוס מן המקום הנורא ההוא. אבל אבד מנוס ממנו! כי העמיד דו נואס את אנשי חילו על הכפר מסביב, להדוף את כל הנסים ולהשיבם אחור. כשובנו על עקבינו כבר נשרפו כל האהלים ויהיו לאפר. נשים וילדים אסר שנים שנים אל כתפות עירים ואל דבשת גמלים. כל הבז והמלקוח הושם על הסוסים והגמלים שהיו שלל להאויב. ובטרם יעלה השחר יצא דו נואס עם כל הכבודה אשר לרגליו, לשוב אל מקומו.

“כל יתן האדם בעד ידידות נפשו!” – אומר חכם יוני. לדאבון לבי לקח ממני גם הנחם הזה. לשוא התחננתי אל שובינו לאסרני בכבל אחד עם צורידה ידידתי, כי הפרידו האכזרים בינינו. אך לא הרחיקונו כלה אשה מעל רעותה ועל כן יכלנו לראות אשה את אחותה וגם לדבר יחדו. ובעוד אשר כל השבוים ירדו בשיחם וירבו תאניה ואניה קראה אלי צורידה לאמר:

“פנינה אהובתי, הן למדתני להאמין בה' אלהי ישראל – הוריני נא גם לשים תקותי בו!”.

“האמונה היא אם התקוה, והתקוה מקור החיים!” – השיבותי אמרי לה.

“חזקיני נא בדברי נחמה מספרי קדשיך!”.

“קוה אל ה', חזק – ויאמץ לבך!” – אמר בקדשו ראש משוררי עמי, ראש משפחתי"".

“ברוך המלאך אשר הביאך אל אהל ביתנו! כי מה היתה אחריתי לעת הזאת, לולא ידעתי אותך ואת אלהיך!”

עוד אנו מדברות והשמש עלה וישפוך אור וחם צח עלי ארץ.

“ראי נא, ידידתי, מה אורו פני תבל אחרי חשכת הלילה הנורא! – קראתי אל רעותי – כן גם יופיע השלום והאשר על דרך האדם, אשר גם בצר לא תאבד תקותו ותוחלתו מה'!”.

דברי שיחתנו הגיעו לאזני דו נואס אשר רכב לפנינו. וירמוז לאחד מאנשיו הרוכבים על ידו וידבר עמו בלאט. והאיש מהר וירכב אלי ויצול האיש הנוהג בגמלי להוליכני ולהביאני לפני המלך.

פלצות בעתתני בשמעי את דבר הפקודה הזאת, בשומי אל לבי כי עוד רגע אעמד לפני המושל הנורא, אשר הרע ככה לעשות לנו. אולם בהבי",ההשכלה,
אברהם שלום פריברג,הנעל,"אני יהושע בן יהודה בן שמעון בן יאיר לבית הלל הנשיא כותב את המגלה הזאת, והיתה לך, הלל בני, למזכרת עולם לדֹרותינו.

קוה קויתי כי במגלה אשר אכתוב אני לדֹרותי אחרי יבואו לזכרון דברי ימי גאולתנו ופדות נפשנו, בגאול ה' אותנו מכף רומה הרשָׁעה, אשר החריבה את ארצנו ושרפה את בית מקדנו – ומה אמֻלה לבתי, כי גם בדורנו נכזבה תוחלתנו והעֹל כבד עלינו מבראשונה! בימי אבי הזקן שת האויב קציר לעמנו, ובימי אני עולל את שאריתו. טיטוס טרף באפו את בעלי המלחמה, ולאנשי השלום שת שלום, ואדריָנוס לא הבדיל בין בני עמנו ועל כלם יחד נטה קו להשחית ולבלע; האחד הקשה לנו בדבר חרותנו המדינית, אבל בעניני הדת לא שלח ידו, והשני הכביד ידו על העם והדת גם יחד, לאַבּד זכרם מני ארץ.

אך אספרה נא הדברים כשהיו, וידעו דרותינו אחרינו על מה ולמה שבנו לאחוז בחרב מלחמה ומה הגיע אלינו על ככה.

-——————

שמונה שנים מלך אספסינוס ברומה אחרי חרבן ירושלים, ותאותו להון, אשר נכרה בו בהיותו עוד סוחר בסוסים ונפשות אדם1, לא עזבתהו גם כשבתו לכסא. בעת ההיא הרבה טיטוס לעשות רע, וישפוך דמים לרוב, ויתהולל עם עדת מרעיו וסריסיו, ויעש תועבות גדולות ונוראות. אז שלח את בירוניקה מעל פניו, באמרו לה, כי שִׁבתהּ בהיכלו היא למֹרת רוח לאביו ולשִׂכים בעיני העם הרומאי, ואין טוב לה כי אם לעזוב את רומה ולחכות עד אשר יעלה למלוכה2. ואספסינוס מת לפתע פתאם3, ורבים חשדו את טיטוס, כי השקהו רעל ומידו מת4. והעם שנא את טיטוס, ובעלותו למלוכה יראו מפניו מאד, וידאגוג אותו ויאמרו: ”עתה ירע לנו מנירון קיסר!"" – והנה שנה טיטוס את טעמו, ויתיצב על דרך טוב, ויפליא עשות חסד בעמו! והרומאים אשר לא פללו לראות כזאת, שמחו על זה מאד, ויאהבוהו וירוממוהו, ומליציהם פארוהו בלשונם ויקרו לו: “נֶחָמת בני האדם” 5, אבל הם לא הבינו לב, כי כל הטוב שעשה היה תוצאת מחלה עזה אשר באה לו ממוסר אכזרי – כי יסרוהו כליותיו על כל הרעות שעשה לפנים. מאז והלאה נגלתה דרך עצב הו, ופעמים רבות בהשתעשעו במושב שריו או במשחקי העם, מלאו עיניו דמעה ויתן בבכי קולו. בעת ההיא באה בירוניקה שנית רומאה, בחשבה כי עתה באה עִתה להגיע למלוכה. אבל הוא גרש אותה מעל פניו, וכאשר עשו הרומאים ליהודה כן עשה לה: לשתיהן התנו אהבים בראשונה, ואחר כן עשו להן כלי גולה…

אז בא הקץ גם לגדולת אגריפס – כי בפקודת טיטוס עזב את רומה וישב אל ארץ ממשלתו מעבר לירדן, וכמהו כאחותו יחדו נשכחו ממתים מחלד וזכרם אבד מני ארץ. רק זה נודע, כי אגריפס בן אחותם דרוסילה, אשר המירה דתה ותהי לאשה לפיליקס הרומאי6, נשרף חיים7, בקחת אלהים נקמת ירושלים משתי ערי רומה החמודות, הירקוּלנום ופוֹמפאי – כי אש להבות פרצה מהר וֵזוּף הקרוב אליהן, וכל יושביהן ירדו חיים שאולה8.

וטיטוס היה בצל נהלך, מֹחו נִקר מעליו ועצביו התרגשו בלי חָשׂך. לאחרונה יעצו הרופאים להביא בשרו בצנת שלג, ועצתם זו הקריבתהו ליום אחרון – כי בשבתו בשלג אחזהו השבץ וימת9. את דבר מחלתו אשר מת בה הליטו חכמינו במליצה חידות, לאמר: כי מאז נועז למרות עליון בגבה אפו, בא יתוש ונכנס בחטמו ויגיע עד מחו ויענהו קשה עד צאת נפשו10.

אחריו מלך דומיציַנוס אחיו, אשר הרע לעשות מאביו וממנו. הוא היה שונא כל אדם, ועל היהודים סמכה חמתו וירדפם באפו ויגזור עליהם גזרות קשות. ופעם אחת גזר להרוג אחר חדש ימים את כל היהודים הנמצאים בממלכתו. וחכמינו נדרשו ללכת רומאה, לבקש רחמים על עמם ולגאלהו מיד צר11. ויהי בקרוב רבן גמליאל הנשיא ור' אלעזר בן עזריה ור' יהושע ור' עקיבה אל העיר רומה, ותקשבנה אזניהם עוד מרחוק את שאונה והמונה העולה ממרום הקפיטוליום, ויזכרו את ירושלים החרֵבה וישאו שלשה מהם את קולם ויבכו. אך ר' עקיבה שחק וישמח. וישתשאו אליו חבריו וישאלוהו, למה הוא שוחק בעת לבכות? וישאלם גם הוא: ”ולמה אתם בוכים?"". ויענו ויאמרו: “הן עובדי אלילים יושבים לבטח ומתענגים על רב שלום, וארצנו חרבה ובית מקדשנו שמם – כל זאת תראינה עינינו, ויאך לא נבכה?”.

“ואנכי על זאת אשמח – ענה ר' עקיבה – כי אם כן יעשה ה' לעוברי רצונו, בטוח אני בו כי כהנה וכהנה ייטיב לעושי רצונו”12.

ביותר כלה דומיצינוס חמתו בגרי הצדק אשר התרבו בעמו – כי היהודים אשר נכבשו לעבדי עולם היו לאדוניהם למופת בצדקת דרכם ובקדושת דתם ואמונתם, ורבים מכובשיהם שתו אותם מורים להם וילמדו מהם לדעת את ה' וללכת בתורתו. כאלה נמצאו גם במשפחת המלוכה, ודומיצינוס יסר אותם בזעם אפו וישת בהם נוספות על אלפי שריו אשר מידו נגזרו13. ויש שאומרים כי בימיו בא הקץ גם על יוסיפוס בן מתתיהו, אשר גדלהו אספסינוס ויושיבהו בהיכל כבודו14, ובהעשות משפט מות באֶפַּפרודיטס הסופר, אשר נחשד על עון חרב, הומת גם הוא15.

חמש עשרה שנה השתובב העריץ משובה נצחת עד אשר קשרו עליו עבדיו קשר וימיתוהו16. וזקני הסינט בחרו אחריו באחד מקרבם ושמו נֵרבה. הוא היה מלך טוב, אוהב צדקה ומשפט, אשר הרבה לעשות חסד גם לעמנו. על פיהו חדלו משפטי המות לגרים הרומאים, גם המס היהודי הוקל ולא נגבה עוד בתחבלות רשע כמלפנים. אך ימי מלכותו היו מעטים, רק שנה אחת וארבעה ירחים, ואחרי מותו17 ישב טריַנוס הספרדי על כס רומה, ובימיו שבה השנאה להתגבר עלינו, והיא אשר נתנה החרב בידינו, בהדרשנו לשוב ולעמוד על נפשנו מפני הקנים עלינו.

בן ששים שנה היה האיש הזה בעלותו למלוכה, ונפשו אִותה לעשות גדֹלות כאלכסנדר הגדול בימי עלומיו, וילטוש עינו אל הארץ אשר בין נהרי פרת וחדקל, ויקרא מלחמה על הפרתים יושבי המדינות ההן. אכן מצאה ידו לבני העם ההוא, כי חלק לבבם על ידי שריהם ואלופיהם אשר רבו יחד על דבר המלוכה. אבל היהודים היושבים שם לבטח בעריהם ומחוזיהם זה מאות בשנים, ולהם נשיאים “ראשי גולה”, במנהלים אותם במנוחה והשקט באין מפריע ואין מכלים דבר – היהודים ההם, יושבי ארץ בבל, שמרו אמונתם לעם אשר בתוכו הם יושבים. ובשמעם כי העם העולה עליהם הוא זה אשר החריב את ירושלים וישרוף את בית המקדש ויהרוג את אחיהם יושבי ארץ יהודה, ויתרם הוליך בגולה – נתכה כאש חמתם ויתעוררו כלם למלחמת הקֹדש. אך יד טרינוס גברה עליהם, והעיר נציבין, אשר יושביה כלם יהודים, באה במצור ואחרי ימים רבים נכבשה לפני הרומאים אשר כלו בה חמתם, ויכוה חרם על יושביה. וטרינוס שב לאנטיוכיה, ויזכור את עון היהודים יושבי בבל לאחיהם יושבי ארץ סוריה, ויהרוג מהם רב. בעת ההיא18 היה רעש גדול בסוריה, האדמה חרדה תחתיה והעיר אנטוכיה נהרסה על יושביה. ויהי מספר ההרוגים רב מאד, וגם בחיל הרומאים נגעה הרעה וכפשע היה ביו טרינוס ובין המות. ויהי הדבר לאחינו לאות, כי גמול ה' הוא משלם לאויביהם ונקם ישיב לצריהם. ובכל מקום אשר השמועה הזאת מגיעה, התעוררו היהודים בעז, לפרוק מעליהם עֹל רומה אשר כבד עליהם מנשוא. כי מאת טרינוס היתה שומה לכל שריו ונציביו, ללחוץ את היהודים באכזריות רֶשע עד כי יכשל כח סבלם. וביותר היתה בזה יד פּלוֹטינה אשתו, אשר שנאה את היהודים תכלית שנאה על פי המקרה הזה: היא ילדה בן בתשעה באב ואחר כן מת הילד בזמן חנוכה. והנה הֻגד לה על פי מלשני בסתר, כי בהוָלד בנה היו היהודים עצובים, ובמותו שמחו כלם ובתיהם מלאו אורה. ויחר לה מאד על הדבר הזה, ותכתוב אגרת לבעלה לאמר: “עד שאתה הולך לגור מלחמות עם העמים היושבים במרחקי ארץ, כבוש לך את אויבינו היהודים אשר בממשלתך, כי הנה ידעתי את מריָם וזדון לבבם” 19. אז התקוממו היהודים יושבי קירינה, כי קצרה רוחם מפני הלחץ אשר לחץ אותם פריסקוס נציב רומא באפריקה, וישכחו את המכות אשר הֻכו מהרומאים אחרי חרבן ירושלים, בשיתם יד על פליטי הקנאים אשר נמלטו אליהם מארץ יהודה, – ויתאזרו עז לעמוד במלחמה עם נוגשיהם ולוחציהם. גם היהודים היושבים במצרים, אשר במלחמת ירושלים היו שלמים עם הרומאים, התקוממו בפעם הזאת, ואדיריהם שלחו צעיריהם למלחמה עם האויב הנורא המתאַנה להם למען עשות אותם כלה. ותהי יד היהודים הולכת וחזקה, ובגבור ידם על היונים והרומאים שלמו להם כגמולם, ויסחבו את שבוייהם אל הזירה, ששם השליכום לפני פריצי חיות, גם אכפו עליהם להמית איש את רעהו בהלחמם שם יחדו20. במדינת קירינה האגו היהודים ואַבד כמאתים אלף איש ובארץ לוּב אשר על שפת הים מזרחה לארץ מצרים, הכריתו את כל היושבים עד כי שממה האדמה מאדם. גם אחינו יושבי אי כפתר התקוממו יחדו ויערכו מטבח רב להיונים אויביהם21.

אז התעוררו גם אחינו יושבי ארץ הקֹדש להתנער מעפרם ולהרים ראש. כי מעט מעט התלקו שמה השבוים אשר נפדו בכסף מלא על ידי אחיהם בהזרותם בארצות מושבותם, ויחד עם אחיהם יושבי הערים אשר נשארו על מכונן – בשחרם שלום הרומאים במלחמה האחרונה – הקימו דור חדש אשר נאמנה רוחו עם אל, בשמעו לתורת חכמינו הגדולים מורי דת קדשנו ביבנה, ואשר הכין לבו גם לאהבת ארצו וקנאת עמו, בשמעו מאבותי את כל אשר עוללה להם ממלכת אדום, זו רומה הרשָׁעה. כלם יחד קוו לגאולה שלמה, והאמונה בביאת הגואל המשיח היתה הולכת וחזקה, והיא אשר נתנה אמץ בלבם לעשות חיל וגבורה ולהיות נכונים לקראת אויביהם ביום שידֻבר בם.

-——————-

וטריַנוס הזעיק את צבאותי ויחלקם לשני מחנות. על האחד הפקיד את שר צבאו מרטיוס טוּרבא, להכניע את היהודים המורדים במצרים, קירינה ואי כפתר, ועל השני הפקיד את שר צבאו לוציוס קיטוס, להלחם ביהודי בבל וארם נהרים22. אז נשנו המעשים שהיו בימי אספסינוס וטיטוס: מעבר האחד עמדו אנשים נלהבים חמושים בנשק מכל הבא בידם ומפֻזרים ומפֹרדים למקומותיהם למושבותיהם, ומעבר השני עמדו אנשי חיל מלֻמדי מלחמה, חמושים בכל כלי קרב למינהו ונאחדים על ידי שריהם מצביאיהם, ולהם גם רוכבים ופרישם, החשים קל מהרה לעמוד במקום הסכנה ולרדוף ולהשיג כלה את האויב עת יהפוך לפניהם ערף. ובכל זאת היתב יד אחינו על העליונה, לו התיצבו הרומאים נגדם בקשרי מלחמה – כי אז גברה שלהבת רוחם ורחף נפשם על כל תכסיסי אויביהם וחכמת שרי צבאיהם. אבל הרומאים השתמטו בראשונה ממלחמה גלויה ורק הסתפקו בתגרות קטנות, בזנבם את הנחשלים, ובזה הוגיעו את אחינו הנלהבים, עד אשר קצו מפניהם, ויהי חיל היהודים הולך ונמוג. ואז התנפלו בכל מאמצי כחם על גדודי אחינו, ויכום ויהדפום מפניהם, וכמעט הפכו היהודים ערף התנערו הרוכבים ממקומותם וירדפום וישיגום ויפזרום לכל רוח ולא שבו מהם עד כלותם. כן עשה טורבא באפריקה ובאי כפתר וכן עשה קיטוס בבבל וארם, ומשם עלה על יהודה, אשר מנהו טרינוס להיות נציב ומושל בה.

אבל בעוד קיטוס עושה שפטים באחינו יושבי ארץ הקדש באה עליו שׂאת פתאם – כי חלה ורינוס את חליו אשר מת בו, ושאר בשרו, אֵליוס אדריַנוס, עלה על כסאו אחריו23. ואדרינוס בתחלת מלכותו דבר שלום לכל העמים, וישא פניהם וימלא משאלותיהם, וגם ליהודים האיר פניו, ויַרחק מעליהם את קיטוס, אף העמידהו לדין על העול אשר מצא בו ויעש בו משפט מות. ולהוסיף עשות חסד לאחינו נתן להם את שאלתם, לבנות את ירושלים מחבותיה ולהקים המקדש על מכונו.

הבשורה הזאת מלאה את אחינו גיל וחדוה. כלם ראו בזה אצבע אלהים, כי כימי דור אחד שב ורחם ה' את עמו, וכימי עלותם מבבל נגלה עליהם חסדו. עד מהרה פנו הדרכים, ישרו המסלות לעולי הגולה, ושלחנות הוקמו מאנטיוכיה ועד עכו, להחליף להם כספיהם ולתת להם כל צרכיהם24. וכל אחינו מקרוב ומרחוק השתתפו במעשה הלאֻמי הזה, להשיב שבות עמם ולחדש ימיו כקדם.

תודתנו להקיסר הזה עלתה על כל חסדו, כי התאמצו אחינו בכל ארצות מושבותם להשביח שאון העמים ולהפנות לבבם אל רומה ולהשלימם עמה. וכן שקטה הארץ מריב לשונות, ואבחת חרב לא נראתה עוד בכל מקום אשר דבר רומה וממשלתה מגיע.

ויהי לימים אשר יחלנו להחל מלאכת הקדש והנה מחלת לב וכאב אָנוש! כי השמרונים אויבינו מאז הביאו דבתנו רעה אל אדרינוס, כי בהבנות לנו בית מקדשנו, ושבה ירושלים והיתה לנו לעיר מעוז כבתחלה, ואז נרים יד ברומה ונשבור עֻלה מעלינו וננשל אותה מממשלתה בארץ הקדם. זאת שמע אדרינוס וינחם על הטוב אשר אמר לעשות לנו. אמנם לא יכל עוד להשיב דברו אחור, אבל בעצת האויבים האלה התנה לנו לשנות מקום המקדש או מדתו. ובהגיע דברו זה אלינו בכינו הרבה בכה, כי נכזבה תוחלתנו בהביננו לערמתו. ויהי דבר העם להתקומם כאיש אחד ולהראות לאדרינוס כי עוד כחם אתם ולא כהתל בעם נבזה יהתל בם.

בעת ההיא מת הנשיא רבן גמליאל, ור' יהושע בן חנניה מלא מקומו עד אשר יגדל רבן שמעון בנו. ויהי כשמוע ר' יהושע כי החל העם להתגודד בבקעת רמון אשר בעמק יזרעאל, וימהר ויבוא שמה ויאסוף את ראשי העם אליו, וינחמם וידבר על לבם, ויזהירם מלמרוד ברומה, ויפתח במשל פיהו, לאמר:

""האריה מלך היער אכל טרפו לשובע נפשו, והנה נתקעה עצם בגרונו ותכאיבהו עד מחנק נפש. ויקרא האריה בצרתה לו לאמר: מי אשר יוציא את העצם מלוֹעי אתן לו שכר רב כיד המלך! ותבוא החסידה ארוכת הצואר ותכניס את ראשה עמוק אל פי האריה ותוציא את העצם מגרונו ותצילהו מרעתו. ויהי כדרשה ממנו לתת לה את שכרה כאשר אמר, ויצחק האריה ויאמר: העוד שכר תבקשי ממני? רב לך כי הוצאת ראשך בשלום מבין מלתעותי ולא נגעתי בך לרעה!

“כן גם אנחנו עמנו, אַחי! – הוסיף ר' יהושע אמריו להם – רב לנו כי יצאנו בשלום בהיות לנו דבר עם העם הזה, וחלילה לנו להתגרות ברע!” 25

בדברים האלה הרגיע מורנו זה את לבב בני עמנו, וישובו איש לאהלו.

-—————–

מסתר המדרגה, מדלת העם יצא ר' יהושע ויהי למורה ראש בעמנו. הוא היה עוסק במעשה חרשים, אומנות מחטים26, וכתלי ביתו שחרו מן הםפחמים שבהם עשה מלאכתו27. אך תורתו העמידתהו במקום גדולים, ופעמים רבות שׂרה אל רבן גמליאל הנשיא, וישא כעסו וחמתו28 ולא נשא פניו בתוכחתו29. וחכמתו הציגתהו לפני מלך ושרים, ופעמים רבות הפיק מהם רצון בתשובותיו המחֻכמות. הוא היה מבחירי תלמידי רבן יוחנן בן זכאי, שאמר עליו “אשרי יולדתו!”30, ובהתחמק רבו מירושלים הנצורה היה הוא מאנשי סודו הנושאים את ארונו31. מרבו זה למד לראות רצון אֵל בשלום רומה, וכמהו כבֵּד את מושליה וישחר פניהם לטובת עמו.

ואדרינוס אהב להתוכח עם חכמים ולחקור אחרי דעותיהם, ובנסעו למסעותיו בארצות ממשלתו היה גם בארץ הקדש ובאלכסנדריה. שם נפגש עם ר' יהודע, אשר בא לבק מלפניו על עמו, ובשמעו ממנו בפעם הראשונה את שֵׁמע אלהי ישראל, חפץ לראותו עין בעין! לשוא התאמץ ר' יהושע להוכיח לו, כי אלהי ישראל נעלה מכל חושי בני האדם – כי הוא באחת, ודברו דבר מלך שלטון ואין להשיב. אז יעצהו החכם להביט אל םני השמש, וכאשר לא יכול הקיסר לעשות זאת, כי כבדו עיניו מראות בזהר אורו, ענה ר' יהושע ואמר לו: “אם להביט פני אחד עבדיו לא תוכל, איך תחפוץ לראות פני אדון כל?” 32.

פעם אחרת הואיל אדרינוס לעשות משתה לכבוד אלהי ישראל. ויען ר' יהושע ויאמר: “לא תוכל אדני ומלכי לעשות לו משתה, כי רב חילו ומי יכילנו?”. אבל הקיסר גזר – ומי ישיבנו? ויעד לו ר' יהושע כר נרחב על שפת הים למקום המשתה. ואדרינוס הרבה התכונה לעשותו כיד המלך. אבל בקיץ נשא הרוח ובחרף שטף הגשם את הכל הימה. “מה כל אלה?” – שאל הקיסר. “אלה הם רק המשרתים – ענה החכם – המפַנים את המקום לפני חיל אדוּנם הגדול והנורא”. אז רפתה רוח המושל ויחדל לדרוש את ה' להתראות לפניו33.

כשמוע אדרינוס מפי ר' יהושע תהלת משה, אשר נתן לנו תורת אל, התפאר עליו כי הוא גדול ממנו, כי הוא מושל אדיר אשר כבודו מלא עולם ומפניו יחרדו כל גויי ארץ. על זה אמר לו ר' יהושע: “אם על המלך טוב, תנתן נא דת, לבל יבעיר איש אש במושבך שלשה ימים!”. ויעש אדרינוס כן. ויהי בערב ויעלו שניהם על ראש הגג, וישאו עיניהם ויראו והנה משאת עשן עולה מאחת הארֻבּות. ויבהיל הקיסר את עבדיו לראות מי הוא זה אשר ערב את לבו לעבור על פקודתו. ויוָדע הדבר כי אחד משרי המלך חלה, ויצו הרופא להשקותו חמים לתרופה. אז אמר לו ר' יהושע: ""הן בעודך חי לא תוכל גזרתך להתקים אף ימים אחדים, ומשה רבנו צוה: “לא תבערו אש בכל מושבותיכם ביום השבת” – ומצותו זו קימת ונשמרת בעמנו מאז ועד היום הזה! 34.

ויהי היום וילכו שניהם יחדו בלוצות קריה, והנה ריח תבשיל טוב ונעים עולה באף הקיסר מכל בתי ישראל. וישאל את ר' יהושע: “מדוע נזיד היום הזה ריחו נודף?”

“בֹּשׂם אחד יש לנו – ענה ר' יהושע – ושַׁבּת שמו; בו אנו מתבלים את המאכל ועל כן ייטב טעמו”.

“תן גם לי ואהנה ממנו!”

“הוא לא ינעם לך, אדני ומלכי! – ענה חכם עמנו – כי הבשם הזה יתן ריחו רק לשומריו בלבד.” 35

פעם אחת נפגש ר' יהושע עם אחד המינים בעמדו לפני אדרינוס. ויסתר המין פניו ממנו, למען הרעימו, וישחק ר' יהושע וירם את ידו וישימנה על ראשו. וישאלם אדרינוס פשר דבר. אזנודע לו, כי המין רמז לר' יהושע את דבר הכתוב: “ואנכי הסתר אסתיר פני”, לאמר: סר ה' מעל עמו ויעזבהו לנצח – ועל זה רמז הוא לו את דבר הכתוב: “ובצל ידי כסיתיך” – כי מגן ומחסה ה' לעמו ועד עולם לא יסיר חסדו ממנו36.

על עמנו הנבדל מכל העמים התפלא אדרינוס, כי עד כה לא נכחד קימו, ויודה לאמר: “אכן גדולה היא הכבשה העומדת בין שבעים זאבים!”.

ור' יהושע הראה לו בזה אצבע אלהים, ויען ויאמר: “גדול הוא הרועה שמצילה!” –

בת אדרינוס אשר ידעה את חכמתו הרבה, התפלאה על מעשי ה' כי נתן חכמה מפֹארה בכלי מכֹער – כי לא היה ר' יהושע נאה במראהו. החכם שמע חרפתו וידֹם. אחר כן אמר לה: “הן אביך מושל במכמני זהב וכסף, ולמה זה יאצור יין משתהו בכלי חרש? הלא טוב כי ישימהו בכלי יקר כערך שותהו!”. ותצו בת המלך ויעשו כן. והנה החמיץ כל היין ולא יכלו עוד לשתותו. וכאשר גערו האב ובתו בר' יהושע על עצתו הנמהרה הזכיר לה את דבריה, להוכיח, כי כיין הטוב כן גם החכמה תשתמר יותר בכלי שאיננו למראה עין37.

“הלא חכם אתה – אמר לו אדרינוס – הגידה לי איפוא מה אחלום הלילה הזה?”

ור' יהושע, בדעתו כי החלומות באים מהרהורי הלב38, וכי מחשבות המושל הזה רק בהפרתים, כי אך אותם דאג ויירא, ענה ואמר לו:

“בלילה הזה תחלום חלום, והנה הפרתים כובשים אותך לרעות בהמותיהם בשרביט הזהב אשר לך”.

וכאשר נבא לו כן היה39. – –

-——————–

ימים רבים עמד ר' יהושע בפרץ ויהי למליץ ישר וליועץ שלום בין אדרינוס ועמנו. אבל אויבינו הרבים הטו את לבב הקיסר בנסעו שנית בארצות הקדם40, ויהפכוהו לשנוא אותנו ולהיות לאויב לנו. ובזכרו את כל הדברים אשר שמע מפי ר' יהושע על אֹדות עמו ואמונתו, גמר אֹמר להַראות לעין כל, כי לו הכח והעז להכניע את העם הזה, הקטן והדל, ולאכוף עליו לעזוב את אלהיו ותורתו ודתו, ולהיות ככל העמים אשר על פני האדמה. ותהי ראשית מעשהו, לתת צו, לנטות קו על ירולשים, לשַׁנות גבוליה ולהעמיד פסילים ברחֹבותיה, ולהושיב בה בני עמי הנכר המתהללים באלילים, ולבנות על הר המוריה היכל ליופיטר הקפיטוליני, ולקרוא את העיר החדשה על שמו ועל שם אליל מעֻזו “אֵליא קפיטולינה”. לשוא כתת ר' יהושע את רגליו לעת שיבתו, בהיותו אז בן שמונים שנה, ללכת מצרימה, לשחר פני הקיסר היושב אז באלכסנדריה41; לשוא העתיר לו להשיב דברו אחור, לבלתי הרגיז את העם הנעלב על בלי פשע – כי הקשה אדרינוס את לבו ויכבד את אזנו, ויתעלל בחכמנו הזקן אשר כבדהו מלפנים, וישא עליו חרפה באגרתו לסרוינוס גיסו42 . ולמלא את דברו שלח לפניו את טורנוס רופוס, להיות נציב ביהודה. והוא חרש את ההיכל, לבצע אמרת אדרינוס ככל אשר זמם. ושמועות רעות בהלונו מסביב, כי עוד ידו נטויה לאסור לנו את התורה בלמודיה וקיום מצותיה. אז נפל גם לב ר' יהושע בקרבו, ויט גם הוא להאמין, כי הצרות המתרגשות לבוא הן אותות גאולה קרובה, כי הנה העמיד ה' עלינו מלך קשה כהמן, למען השיבנו אליו, ועל זה שמורה לנו הנבואה43: “וככלות נפץ יד עם קדש תכלינה כל אלה” 44.

ר' יהושע לא האריך עוד ימים, וירד ביגונו אָבל שאולה. ותחתיו עמד ר' עקיבה בן יוסף בראש חכמינו. והוא איש גדול באחיו וכביר כח לב, אשר באהבתו לעמו וארצו ובקנאתו לה' ותורתו נתן אֹמץ בלב המתקשרים למרוד ברומה ביד רמה.

-——————

ר' עקיבה גם הוא עלה מסתר המדרגה, מאחרי הצאן – כי רועה לא לֻמד45 היה מנעוריו בעדרי העשיר הנודע, בן כלבא שבוע, ותאהבהו רחל בת אדוניו ותהי לו לאשה. ויחר אף אביה בה ובבעלה ויגרשם מביתו. ויחיו יחדו בעני ובחסר כל, ויישנו על ערמת תבן באין להם אף כר למראשותיהם. אולם אף ממעט התבן שהיה להם נתנו בטובם לעני אחר בעד אשתו היולדת, שאף תבן לא היה לה למשכב דוֹתה46. פעם אחת עמדו יחדו על מעין מים נובע מקיר סלע, ואבן שקועה מתחתיו, כי שׁחקוה המים בנזלם עליה בלי חָשך. אז אמר עקיבה לנפשו: “אם אבנים שחקו מים, למה זה איפוא לא יוכלו דברי תורה להחקק בלבי?”47. הדברים האלה היו לרצון לרחל אשתו, ותמכור את שער ראשה ותתן מחירו בידו ללכת וללמוד תורה48. וילך ויסתופף בבתי הספר וילך מחיל אל חיל עד שהגיע לפני ר' אליעזר ור' יהושע, ויהיו הם מוריו בהלכה49 ונחום איש גמזו מורהו באגדה50, ויבקש תורה גם מפי יתר המורים הנודעים לשם בעת ההיא51. בשבתו לפני רבן גמליאל הנשיא הכוהו מוריו וחבריו על אשר לא הבין דעת52, והוא נשא וסבל הכל באהבה, בהיותו תמיד מעביר על מדותיו53.

מרבו איש גם זו למד לקבל הכל לטובה מיד האל54. פעם אחת היה בדרך ויבוא בערב למקום מושב. אבל היושבים שם מאנו לתת לו מקום ללון. ויאמר עקיבה לנפשו: “כל מעשה ה' לטובה”. ויצא אל השדה וילן שם. ולו היה נר להאיר, תרנגול להעיר וחמור למסע. והנה נשב רוח בנר ויכבהו, ויבוא חתול אל התרנגול ויאכלהו, ויפול אריה על החמור ויטרפהו. ובכל זאת לא נעצב ר' עקיבה, בהנחמו בדבר השגור על שפתיו לאמר: “כל מעשה ה' לטובה”. ויהי בבקר ויוָדע לו כי בלילה ההוא באו שודדים אל המקום וישבּו את הכל וילכו. אז ידעו כלם מה נאמנו דבריו, כי כל הרעות הבאות לטובה הן: כי לוּ האיר הנר או קרא התרנגול או נער החמור בלילה ההוא, אזי נגלה מקומו להשודדים ויהי גם הוא להם לשלל55.

מקץ שתים עשרה שנה אמר לשוב אל אשתו. ויהי כקרבו אל מקום מעונה, וישמע קול איש אחד משכניה בריבו עמה לאמר: “אכן צדק אביך כי הרחיקך מביתו בגלל בעלך, אשר עזבך להיות אלמנה חיה משתוחחת בעניך זה כמה!”. ותען רחל ותאמר: “לוּ אבה בעלי שמוע לי, כי עתה הואלתי לנשוא עניי ועמלי עוד שתים עשרה שנה, ובלבד שאזכה לראותו נמנה בין החכמים למודי ה'!”. והיא לא ידעה כי הנהו בקרבתה. זאת שמע ר' עקיבה וישב אחור למלאות חפצה. ויתקדש בתורתו ויעל מעלה מעלה וילך הלוך וגדל עד כי החל לנצח את רבותיו בהלכוֹת56, וכלם שבחוהו וירוממוהו מאד57, ותלמידים הרבה נהרו אליו מקרוב ומרחוק. וכאשר באה העת אשר יעדה אשתו לו, הגיע מספרם עד עשרים וארבעה אלף. אז שם פעמיו לשוב לביתו, ורבים מתלמידיו הלכו אחריו, כי דבקה נפשם בו. ויהי כקרבו אל העיר, ושֵׁם תהלתו הולך לפניו, ויצאו כלם לקראתו לקדם פניו בכבוד, ותבוא גם אשתו בתוכם ותדחק לגשת אליו. וכראות התלמידים את האשה העניה מתנפלת לרגלי רבם, התקלסו בה ויאמרו להדפה אחור. “הניחו לה! – אמר להם ר' עקיבה, בהכירו את רעיתו הטובה – כי שלי ושלכם שלה הוא” 58. אז נחם אביה על הרעה אשר עשה לבתו ולחתנו, וייטב להם כידו הרחבה ויעשיירם עשׁר רב. על כן היה דבר ר' עקיבה לאמר: “איזהו עשיר? כל שיש לו אשה נאה במעשים” 59. בשמחה רבה מלא את דברו אשר הבטיח לה בימי ענים ומרודיהם, ותחת הקש אשר נתקע בין שערותיה בהתגוללה על יצוע תבן, עשה לה “עיר של זהב” – והיא עטרת פז אשר תבנית העיר ירושלים חקוקה עליה, כמראה אשר היה לה בימי הודה וכבודה60.

מאז והלאה נחשב ר' עקיבה בעשירי עמנו, ויהי גבאי צדקה61, ובעשותו אותה בכל עת זכה לשם הכבוד “יד לעניים” 62, וביותר הפליא לעשות טוב לתלמידי החכמים63. את תלמידיו אהב כאב רחום, ויחשב לו לחובה לשנן לכל אחת את תורתו עד שילמדנה וידענה64, ובחלותם בקר אותם וישרתם כעבד נאמן65. גם למד אותם דרך ארץ. פעם אחת בעשותו להם משתה הואיל לנסותם, ויתן לפניהם בראשונה בשר נא. והנה נמצא בהם טפש אחד, אשר נלחם את הבשר הקשה בידיו ובשניו.

""לא כן אתה עושה, בני, בבשר אשר לפניך – אמר לו המורה החכם – אך שים גם עקבך עליו בתוך הקערה! 66.

מדת ענותו לא עזב גם כאשר גדל כבודו ושמו הלך “מסוף העולם ועד סופו” 67. כאשר התקוטט בו יונתן בן הרכינס לאמר: “עוד לא הגעת לרועה בקר!”, ענה הוא ואמר וענותנותו: “ואפילו לרועה צאן” 68. וכאשר נדרש יחד עם חכמים אחרים להשמיע דברו, חכה להם בדברים ויהי הוא המדבר לאחרונה69. מדתו זו הטובה והנעלה רמז לרבן גמליאל הנשיא, בשובו בשלום ממסעו על הים, בעוד אשר האניה שישב בה נשברה ותרד תהומה. ובראות רבן גמליאל אותו יושב ודן לפניו, התפלא ויאמר: “בני, מי העלך מן הים?”

“דף של ספינה נזדמן לי – ענה ר' עקיבה – וכל גל וגל שבא עלי נענעתי לו ראשי” 70.

הוא היה אוהב כל אדם, כי בצלם אלהים נברא71, ועל כלם גברה בו אהבתו לבני עמו, ולכל בהם חיי רוחו. חבה יתרה הודיע להם, שנקראו בני אל חי, אשר להם נתן כלי חמדתו, זו תורתו72. באהבתו הרבה לא הבדיל ביניהם, כי יחד יקרו לו, ויגזר אֹמר: “אפילו עניים שבישראל רואים אותם כבני חורים שירדו מנכסיהם, שהם בני אברהם יצחק ויעקב” 73. וביותר אהב את הילדים, תקות הדור הבא, ותפק להם נפשו. עליהם אמר כי ה' שומרם וצלם74. ובערב פסח היה מחלק להם קליות ואגוזים, למען יאחרו שבת וישמעו יציאת מצרים ותבוא בלבבם אהבת אֹמן לאלהיהם ועמם75. באמונתו הרבה בגמול ה' אשר ישלם לגוי ואדם יחד, אמר: “החנות פתוחה, והחנוני מקיף… והגבאים מחזירים תמיד ונפרעים… והדין דין אמת והכל מתוקן לסעודה” 76. על כן לא הצטער כחבריו, מוריו מלפנים, בשמעם קול המוֹנה של רומה, אף שלם נחומים להם בראותם יחדו שועל יוצא מחרבות בית המקדש77. הוא היה בטוח בישועת ה‘, וחרבן הירקולנום ופומפאי ואנטיוכיה היו לו לאות, כי הנה החל ה’ להשיב לאויבי עמו כגמולם. ועוד יותר אמצתהו תקותו בהרס העיר קסריה, זו “בת אדום”, אשר ממנה יצאה הרעה לעמנו. על העיר הזאת, שהיתה צרה לירושלים, דרשו חכמינו בדבר הנביא: “אמלאה החרבה” 78. “אם מלאה זו חרבה זו ואם מלאה זו חרבה זו” 79. והנה חרבה קסריה בזועת הארץ80. בזועה ההיא נהרסה גם עיר עמאוס, זו קולוניה, אשר בה עמדו זקני חיל רומה למשמר על ירושלים החרבה81 ! כל זאת ראתה עין ר' עקיבה, ותקותו חזקה בו, וידרוש על זה82 כי הנה החל לבוא דבר נביא האל לאמר: “עוד אחת מעט ואני ארעיש את השמים ואת הארץ, והרעשתי את כל הגוים… ומלאתי את הבית הזה כבוד”83. ומה שתומם לבו, בראותו כי נכזבה תוחלתו, ובית ה' לא יוכל עוד להבנות – כי השיב אדרינוס דברו אחור, ועוד הגדיל רעתו, בחרוש טורנוס רופוס את ההיכל על פי פקודתו, ועודנו חורש מחשבות און להעביר את עם ישראל על דתו! בזה חזה ר' עקיבה את “חבלי המשיח” הקרובים לבוא, ולבו אמר לו כי הנה הגיעה עת לעשות לה' ולעמו. וינער הזקן הזה כגור אריות, וישא נס למרחוק, ובעוד הוא נוסע בכל ארצות פזורי עמנו, לעורר את כלם לעלות לארץ הקדש ולהרים יד ברומה, עשו תלמידיו הרבים חיל וצבא, וילמדו ידיהם לקרב, ולשום מארבים ולטמון מוקשים לרגלי הרומאים במלחמה הקרובה.

-—————–

בין תלמידי ר' עקיבה אשר נאספו לשתות בצמא את דברין היו רבים מבני משפחתנו הגדולה בישראל. בהם הכי נודע איש צעיר לימים ושמו שמעון בן יעקב, שבא מעסיא ללמוד תורה על טהרת הקדש. לו היה חותם “מגן דוד” בדמות שני משולשים אחוזים זה בזה – הוא חותם בית דוד המלך, שעליו התיחש הלל, אבינו הזקן. אך הלל הזקן וצאצאיו הנשיאים שהיו אחריו נזהרו מהשתמש בחותם הזה, פן יחסדום הרומאים כי חושבים הם להסב את המלוכה אליהם. רק בבית יהודה אחי רבן גמליאל הזקן, אשר גר מעבר לגבול ארצנו, עוד נשמר החותם לדורותיו. ושמעון היה הדור הרביעי ליהודה והששי להלל הזקן, ובהיותו נחשב על משפחתנו “הקרובה למלכות”84, למד חכמת יונית, גם היה שנים אחדות ברומה, וילמוד לדעת חקיה ועניניה והליכותיה ותכסיס מלחמותיה. שם התבונן אל העם הנורא אשר אֲכָלָנוּ בכל פה, ויהי בעיניו כעץ גדול ורם אשר תוכו אכל רקב, וכמעט יגע בו הסער ונשבר פתע ונפל תחתיו ולא יוסיף קום. שם ראה שער טיטוס אשר הוקם לזכר נצחונו על יהודה, הוא השער אשר עליו חקוקים כלי המקדש שהיו לשלל, וחמתו לממלכה החטאה הזאת היתה כאש עצוקה בעצמותיו, וכאיבתו לה ולעצביה כן רבה אהבתו לעמו ולדתו הטהורה – והיא אשר נשאתהו ותביאהו אל ארץ הקדש ותכניסהו בישיבת ר' עקיבה בבני ברק85. והנה החלה התנועה למלחמה העתידה, ור' עקיבה עזב מקום כבודו ומנוחתו ויסע למסעותיו, לעורר את כל בני עמו להתקומם על רומה ולהוציא ארצם מידה, ויהי בבבל86 ובמדינות הים הכספי87, בגליא וערב ואפריקה88 ועד כוש הגיע89. והמתנדבים בעם הרבו לעלות לארץ הקדש להוציאה מיד אויב. וכשוב ר' עקיבה מדרכו מצא את תלמידיו ערוכים בכל למלחמה גלויה, ואחד מהם, הוא שמעון בן יעקב, נוהג בם, והם ששים לקראת נשק ופקודתו תשמר רוחם – כי היה האיש הצעיר הזה להם לרוח גבורה ולמעוז ישועות. זאת ראה ר' עקיבה וישמח בלבו.

עד מהרה מצא שמעון יד להראות גבורתו בעולם. כי ברבות המשטמה להרומאים הרודים בנו, היו מקרים קטנים דַיָם לעורר מדנים ולהעיר את אחינו לצאת עליהם ביד רמה. בביתר העיר הגדולה היה המנהג, בהולד ילד לאיש, לנטוע ץ לפני ביתו, אם בן נטעו ארז ואם בת – אֵלה. וכאשר גדלו ונשאו זה את זו, היו קוצצים את העצים לעשות מהם חופתם. ויהי היום ותעבור בת הנציב דרך העיר, והנה נשבר ציר האופנים בעגלתה, ויכרתו עבדיה אחד העצים לעשות ממנו כמתכנתו, ויחר הדבר לאנשי העיר ויפלו על העבדים ויכום שוק על ירך90. מקרה כזה היה בעת ההיא גם בעיר הנודעה בשם “טור שמעון” אשר בהרי אפרים, וזה הדבר: ליושבי העיר היה המנהג בגגם חג נשואים. לשאת תרנגול ותרנגלת לפני החתן והכלה – לאות פרי וברכה. ויהי היום ויעברו בעלי חתונה ברחוב העיר בשמחה והמון חוגג כדרכם, והנה עבר עליהם גדוד רומאי ויגזול את העופות מידם, אז קמו עליהם כל אנשי העיר ויכום עד חרמה91. שני המקרים האלה אשר קרו בפעם אחת, היו לאות לטורנוס רופוס, כי היהודים מתנשאים למרוד. ויאסוף את חילו ויעל על הערים ההן להכניע שאון הקמים. אז התנשא שמעון בן יעקב כאריה משחית ויך את חיל הרומאים מכה רבה. וטורנוס רופוס נס בחרפה עם שרידי חילו – וכן הונח ליהודי ארץ הקדש בפעם אחת מכל צרותיהם.

ושם שמעון בן יעקב יצא לתהלה בכל הארץ, ורבים ספרו גבורתו הנפלאה, כי ברגליו השליך אבנים כבדות אל מחנה הרומאים, כמכונות הבליסטראות אשר להם, ובהן נגף את אויביו ויכם אחור92. ור' עקיבה שמח עליו מאד, ובהודע לו מולדתו כי מוצאו מגזע מלכות בית דוד, ובהתבוננו אל חותם תכניתו הדומה במראהו לכוכב מזהיר, ותחי רוחו. ויאמן באמונה שלמה כי זה הוא “מלך המשיח”, אשר שלח ה' למהר גאולה לעמו ולהחיש ישועתו, ויקרא עליו את הכתוב93: “דרך כוכב מיעקב… והיה אדום ירשה” 94. על כן קרא לגבורנו זה בשם “בן-כוכב”, ויהי כן שמו בפי כל מן הוא והלאה. אמנם נמצאו בחכמינו אנשים אשר לא האמינו בגואל הזה, ואחד מהם ר' יוחנן בן תורתא, קרא לר' עקיבה בפניו לאמר: ""עקיבה, יעלו עשבים בלחייך ועדיין בן דוד לא יבוא! 95. אך ר' עקיבה התחזק באמונתו ולא הרפה, ולהגדיל כבוד בן-כוכב בעיני כל, נטפל החכם הזקן הזה עליו ויהי לו לנושא כליו96.

-——————-

בין החכמים אשר לא היתה רוחם נוחה ממעשה ר' עקיבה היה גם תלמידו וחברו הצעיר לימים, שמעון בן עזאי. הוא האמין כי הגאולה תבוא בשלום והשקט בלי רעש קרבות ובלי חרב מלחמה – כאשר יכירו כל עמי עולם את אלהי אחד. אל שלום כל העמים נשא נפשו, וכאשר אמר ר' עקיבה “ואהבת לרעך כמוך – זה כלל גדול בתורה”, אמר הוא, כי “זה ספר תולדות אדם – הוא כלל גדול מזה” 97. ועל כן זרו לו דרכי אחינו הנלהבים, המתנדבים בעם, המתאמצים לעלות בחומה ולקרוא דרור לנפשם ביד חזקה – כי הכל מאת ה' המציב גבולות עמים, וכאשר “אין אדם נוגע במוכן לחברו” כן “אין מלכות נוגעת בחברתה” 98. הוא פרש מכל תענוגי עולם ותהי התורה בלבד משוש דרכו וחלקו בחיים, ואהבתו לה נפלאתה מאהבה אחרת שהיתה צפויה לו בבית רבו להנחילהו אֹשר בלי מצרים. כי לר' עקיבה היתה בת צעירה ושמה דינה, עלמה יפה ועדינה, אשר נשאה עיניה אל בן עזאי ותאהבהו כנפשה. והחכמים שבחוה על ככה ויזכרו לה את חסדי רחל אמה לעקיבה אביה, אשר לא בקשה לה עשר וכבוד בנעוריה בית אביה כי אם את האיש התם והישר אשר רצתה נפשה בו, ועל כן אמרו עליה: “הרחל הולכת אחרי רחל, וכאִמה בִתה” 99. ובן עזאי לא זר מחפצה ויארשנה לו באהבה רבה100 – ופתאם היתה רוח אחרת עמו, כי חשקו ללמודי התורה גבר על כל מאויי נפשו101. ויעזוב את בית רבו, ויתבודד ויתקדש בלמודי ה‘, ויתן לבו להעמיק חקר ב“מעשי בראשית”, לגלות רזי עולם ושפוני טמוני אֵל. ופרדס הזה, אשר בו תעו שנים מחבריו, בן זומא ובן אבויה, ולא יצאו עד שלאחד “נטרפה דעתו מפני חכמתו” ולשני “נטרפה חכמתו מפני דעתו” 102 – בפרד הזה נכנס גם הוא ונאחז בסבכי פליאותיו ולא יצא עד אשר נִתק פתיל חיתו וימת בלא עתו. רק ר’ עקיבה נכנס בשלום ויצא בשלום; הוא מצא דרך האמת ויגיע אל מחוז חפצו103. – ואם זה ר' עקיבה, אשר נגלו לו תעלומות אל וחקר אלוה מצא, האמין בבן-כוכב ויחשבהו למשיח אלהי יעקב – מי זה עוד יסתהו לבו בשפק אם נכח האמת דרכו? על כן האמינו בו כלם, וכל שומעי שֵׁמע המלך המשיח ונושא כליו נהרו אליהם מקרוב ומרחוק, להמנות באנשי חילם ולבוא לעזרת ה' בגבורים.

גם אנכי, אשר הייתי מתלמידי ר' עקיבה מלפנים, עזבתי את ביתי ונחלתי בסביבות העיר גרסה אשר מעבר לירדן, נטשתי את אשתי ושני ילדי הקטנים, את אביגיל בתי, בת אחת עשרה שנה, ואותך הלל בני, בן שמונה שנים בעת ההיא, ואבוא אל הרי אפרים, מקום אשר מחנה אחינו נחִתים. התיצבתי לפני בן-כוכב, ובהודע לו כי שארו אנכי, הקרוב לו ממשפחתו, קֵרבני כמו נגיד וישימני בין שרי חילו. עד מהרה הצלחתי לראות כחו וגבורתו – כי טורנוס רופוס, בנוסו מפניו, שלח דברו ויודיע לאדרינוס, כי הנה מרדו בו היהודים יושבי ארץ הקדש. ויחר לאדרינוס מאד ושלח חיל חדש לעזרה לו, אבל גם זה לא מצא מעמד לו ביום קרב. ויוסף אדרינוס שלוח עוד צבאות חיל ושרים מלֻמדי מלחמה; אבל מפני גבורת בן-כוכב וחילו חתו כלם ואחור נסוגו104. אז נלוו עלינו גם השמרונים, אויבינו מקדם105. ורבים מבני הנכר היושבים בארצנו נספחו עלינו וישיתו ידם עמנו, לאחוז בכנפות הארץ ולנער ממנה את הרומאים אשר כבדו עליהם מנשוא. ויהי חילנו הולך וגדול ועד חמש מאות ושמונים אלף הגיע106. מאלה היו לו אלף ומאתים “מטיפי אצבע” ואלף ומאתים “עוקרי ארז”. כי בראשונה מאן לקבל בחילו בלתי אם אנשים אשר יקצצו בידם אחת מאצבעותיהם, למען נסותם אם יעמוד לבם ביום קרב, אך בזה עורר עליו תלונת מורינו המחזיקים בו, כי אמרו: “עד מתי אתה עושה את ישראל בעלי מומים?”, ואז יעצוהו הם לנסות גבורתם בזה, שכל אחד, ברכבו על סוסו, יעקור ארז מן הלבנון107. וגבורים כאלה וכאלה היו לנו אשר הראו נפלאות בכחם, ותהי ידנו הולכת וחזקה עד כי במשך שנה אחת108 נכבשו לפנינו חמשים ערי מבצר ותשע מאות ושמונים וחמש ערי פרזות וכפרים109. וכל ארץ יהודה ושמרון והגליל באו בידנו, ומהרומאים לא נשאר אף אחד על אדמת קדשנו.

אולם גאות אדם תשפילהו ואחרי גאון שבר! כראות בן-כוכב כי ידו רמה, וירם לבו ויבטח על כח ידו ולא שעה עוד לעצת מורהו ההולך לפניו. בעיני ר' עקיבה היה רע הדבר, כי אסף אל חילו את השמרונים ובני הנכר, אשר נדמו לו כערב הרה אשר עלה ממצרים את ישראל, להתעותו מני דרך. ויזהירהו מאסוף אותם אל חילו – כי אם יעשה כה, וחדלה מלחמת הקדש בשם ה' ודת קדשו, והיתה מלחמת חול, מלחמת גוים; בה לא יושע ישראל, הקטן והדל בעמים – והגאולה מאין תמצא? אבל הוא בגאותו וגדל לבבו לא שמע לקול מורהו, ולתוכחתו לא הטה עוד אזן. ויהי כהעתיר ר' עקיבה אליו דבריו, ויענהו בן-כוכב בלזות שפתים לאמר: ""אנכי אחת אשאל מאת ה' אותה אבקש: כי ישקוט במכונו ולא יהיה לצרינו אף לא לנו! 110. – כאשר נכונה הממלכה בידו, העתיר לו ר' עקיבה, לשום פניו ירושלימה ולהשיב אליה כבודה, כאשר נבאו לה החוזים לימי המשיח – ולא אבה בן-כוכב שמוע לו, ויבחר לו מושבו בעיר ביתר. העיר אשר נכתם עון יושביה לפני יראי ה‘, כי שמרו איבתם לירושלים וישמחו לאידה111. כל זאת ראה ר’ עקיבה ונפשו ירעה לו. אך עונו האחרון הכביד – כי בהיות לבן-כוכב מהלכים בבית ר' עקיבה, נשא עיניו אל דינה בתו, והיא עגונה אז אל בן עזאי ארושהּ, וידרוש ממנו לתת לו לאשה. וכאשר הגידו לו כי מאֹרשה היא לאיש, אמר לקחתה לו בחזקה. אז אמרו החכמים פה אחד: ""במשיח כתוב: 112 והריחו ביראת ה' – והאיש הזה אין יראת ה' לנגד עיניו113 ! אין זאת כי אם משיח שקר הוא ולא בן-כוכב יקרא שמו בישראל כי אם בן כוזב"" 114. מאז והלאה רחקו החכמים מעליו ור' עקיבה עזבהו בנפש מרה, בראותו כי נוחלה אבדה תקותו בו. וכאשר שלח בן-כוכב לשאול את פיהו, למה זה רחק לבו ממנו, השיבהו על פי דרכו לאמר: “מעשיך יקרבוך, מעשיך ירחקוך” 115.

-——————

עוד שתי שנים עברו לממשלת בן-כוכב116. בה בצר עמדתו בביתר העיר הגדולה, הקרובה אל הים התיכון והרחוקה כארבע פרסאות מקסריה נגבה. גם חזק את ערי המבצר אשר בהרי אפרים, בהם הכי נשגב מבצר טור-שמעון אשר בהר המלך; בו הושיב אחד משרי חילו, הוא “בן-דרום”, האדיר בגבורה והבוטח על כח ידו כמהו117. מלבד זה בצר שלש ערים בגליל: את כבול ושיחין ומגדלא, העומדות על אם הדרך אשר בו יאחזו הרומאים בעלותם מסוריה וכנען על יהודה. במבצרים האלה בטח לבו, כי לא יוכל עוד חיל כל צר ואויב קרוב אליו להרסהו ממעמדו.

ואדרינוס ראה למֹרת רוחו כי רמה יד היהודים וכל שרי החיל אשר שלח לקראתם לא מצאו ידיהם ויעזבו כבודם ותהלתם על הרי ישראל וינוסו, ויירא ויצר לו מאד, פן יראו עמי הקדם כי נשתה גבורת הרומאים בהלחמם ביהודה, וקמו כלם יחדו ופרקו עֻלם מעל צואריהם. ויקרא אליו את יוליוס אסוֵרוס118, הגדול בשרי חילו, אשר זה מעט הכניע שאון העם הבריטני בהתפרצו מפני רומה, – ויתן על ידו חיל גדול ועצום, ממבחר צבאותיו וישלחהו לעלות על יהודה ולנסות כחו במלחמה עם העם המר והנמהר, עם היהודים, ועם בן-כוכב זרוע עזם. ואסורוס ראה כי צר כחו להתגבר על בן-כוכב במלחמה גלויה, כי אמיץ כח חילו ומעמדו איתן, ויעש תחבלות מכל אשר היו לפניו, ויחבל מסמות להוליכנו שולל, בהתגרותו בנו מֵעֲברים שונים, ולפזר כחנו במלא רחב הארץ, ואז התנפל בכל חילו לפתע פתאום על המקום אשר לטש עיניו לו, ויכבשהו וישמיד כל יושביו ממנו ויחזקהו ויבצרהו עד כי שגב המקום ממנו ולא יכלו עוד להשיבהו אלינו. הוא ידע היטב, כי עם החי על עבודת אדמתו לא יוכל עזוב איש שדהו לזמן רב ולהשגב במבצרי מעזו – כי סוף סוף יחסר לחמו, והיה כי ירעב והתקצף והתנפל על אויבו בלא דעת עתו ומקומו והיתה תבוסתו שלמה, – וכאשר פלל כן היה.

חמשים וארבע מלחמות119 עשו אחינו את הרומאים הכורתים אֹכל מפיהם בחסמם עליהם דרכיהם, אבל לשוא כלו כחם להדוף מפניהם את האויה הרב והעצום אשר שגב במכוניו – כי הֻכו מפניו אחור, ובהפכם ערף שלח את גדודי רוכביו לרדוף אחריהם ולהשיגם, ויעש בם הרג רב, וילכוד עריהם ויכבוש מקומות משגביהם אחד אחד עד כי הגיעו אל המבצרים האחרונים ולאחרונה – גם אל העיר ביתר, מקום מושב בן-כוכב. אליה התכנסו כל פליטי אחינו ובה התבצרו כבעיר ירושלים מלפנים. אמנם כמקרה האחת כן היה מקרה השנית – כי רעב וצמאון ובגד בוגדים פנימה עזרו למשחית הצר עליה מבחוץ. שנה תמימה נלחמו עליה הרומאים ולא יכלו לה, עד אשר נתנו השמרונים יד להם, ובבגדם בנו עכרונו ונהי עדי אֹבד.

לעיר ביתר היו מנהרות ותהלוכות מתח לארץ אשר הגיעו למרחוק, ודרך שם הובא אֹכל העירה. והנה גלו הבוגדים את מסתרינו והרומאים עמדו למשמר על המבואות וישברו לנו כל מטה לחם, וגם כל מוצא מים סתמו, והנחל העובר שם, הנקרא בשם “יורדת הצלמון”, על שם ",ההשכלה,
אברהם שלום פריברג,הסוגר,"אני עולא בן קושב בן מנחם, הדור הששי לאבינו יהושע הגרסי, כותב המגלה הזאת,

והיתה לך, אבא בני, למזכרת עולם לדורותינו.

אכרים עובדי אדמה היו אבותי בארץ הקדש. דבר לא היה להם עם עניני המדינה גם לא שמעו קול נגש – כי במות אדרינוס הוקל מעל עמנו עול רומה, בעלות לכסא מושל צדיק, אנטונינוס פיוס 1, והוא הסיר מעל ישראל מעט מעט את הגזרות הקשות אשר השיבוהו עד דכא. אחריו מלך חתנו מרקוס אורליוס 2, המכונה “הפילוסוף”. הוא היה אוהב חכמה ושונא עמל לאמים, ולזאת לקח לו לחבר את שר צבאו לוציוס ורוס, ויחלק עמו את הממלכה הגדולה והרחבה. לו לקח את הממשלה בארצות המערב, ולורוס נתן ממשלת ארץ הקדם. בימיו שבו התקוממו הפרתים על רומה, ויעל לוציוס ורוס עליהם למלחמה ויכם, ויקח את בולוגז מלכם ולבבם לעזור להעם אשר בתוכו הם יושבים. וכגבור יד לוציוס ורוס, זכר את עון היהודים יושבי הארץ, ויהי המעט בעיניו להנקם בם בלבד, ויאמר לכלות חמתו גם באחיהם יושבי ארצות ממשלתו. והנה הקים ה' לנו מושיע ורב, כי נתן את חן “רבנו הקדוש”, רבי יהודה נשיא עמנו,בעיניו ובעיני המלכים לבית אנטונינוס שהיו אחריו – והיא שעמדה לנו ותצל את עמנו מכליון חרוץ כיום הזה.

                                       -----------------
רבי יהודה הנשיא נולד לאביו, רבן שמעון בן גמליאל השני, בעצם היום ההוא 3 אשר נהרג ר' עקיבה קדושנו. ובהודע לחכמינו כי ביום ההוא ילד ילד להנשיא, נחמו בו ויקראו עליו: “וזרח השמש ובא השמש” 4. ובעת ההיא היו גזרות אדרינוס הולכות וכבדות על עמנו על ידי טורנוס רופוס הרשע, נציב ארצנו, וכל אשר הכניס בנו בברית אברהם הומת בחרב 5. ורבן שמעון בן גמליאל שם נפשו בכפו ויקדש את בנו לה' וימל אותו כדת, ועל כן נקרא שמו אחרי כן: ""רבנו הקדוש "". ויגד הדבר להמושל העריץ, כי עבר נשיא ישראל על פקודתו, ויחר אפו, ויצו להביא לפניו את הילד ואת אבותיו, לשפטם כרשעתו. ואשת המושל גם היא ילדה בן בעת ההיא, וכאשר הובאה המשפחה אל היכלה, חמלה על האם ובנה, ותתחלפנה הנשים בילדיהן חרש עד אחרי הבקרת – וכך נצלה משפחת הנשיא מרעה6 ויהי לנס!

ויהודה הלך וגדול בתורה ובחכמה עד כי גדל שמו מאד, ובהגיעו לשנת השלשים ושלש7 מת אביו ויהי הוא לנשיא בעמו אחריו. וכגדל שמו כן גדל כבוד ביתו, כי נוסף על תורתו וחכמתו ברכהו ה' בהון ועשר רב מאד 8, עד כי אמרו עליו, כי “נאוה ארות סוסיו מהיכל מלך פרס” 9. ו“מימי משה ועד רבי לא נמצאו תורה וגדולה במקום אחד”10 . והקיסר אנטונינוסכבדהו מאד ויאצל עליו מהודו, כי היו לו דבריו כדברי האורים, וחכמתו האירה לפניו נתיב בעניני ממלכתו וגם בהליכות ביתו11, והרבה פעמים לקח אנטונינוס תורה מפיהו ויתענג על תשובותיו המחכמות.

פעם אחת הורה רבנו לו כי האדם חיב לקבוע לו זמן לתפלתו ולא להתפלל בכל שעה. ולא ישרו הדברים בעיניו, על דעתו, כי כאשר ירבה האדם להתפלל כן יוסיף להפיק רצון מה'. ויהי ממחרת וישכם רבנו בבקר ויבוא להיכל אנטונינוס, ויברכהו בקול רם לאמר: “ברוך אתה אדני הגדול!”. לאחר שעה שב ויבוא לפניו ויקרא: “שלום לאדני המושל!”, ואחר כן שב ויבוא לפניו ויקרא: "" שלום רב לאדני האמפירטור!"". ויתפלא אנטונינוס ויאמר: “הלהתל בי אתה בא, כי תוגיעני בברכותיך הנעתרות?”

אז אמרלו רבנו: ""בי אדני, תשמענה אזניך דבר שפתיך! אם לך, מלך בשר ודם, נעתרות הברכות הנשואות לך למכביר, ואף כי למלך מלכי המלכים, אשר לו דומיה תהלה – האין זה “קלות ראש בגבורה?”12 בדבר הענש, הצפוי לאדם לאחר מותו, אמר אנטונינוס לרבנו: “הגוף והנשמה יכולים לפטור עצמם מן הדין, בגלגלם החובה זה על זה. הגוף יאמר: הנשמה חטאה – כי מאז יצאה ממני הנני כאבן דומם, והנשמה תאמר: הגוף חטא – כי מאז יצאה ממני הנני שטה ברוח ודבר אין לי עם יושבי חלד!”. וימתק רבנו שפתיו, בהשיבו אמריו לו במשל הזה:

""פרדס נאה היה למלך, ובו עצים נושאים מבחר כל פרי. ויושב בו שני שומרים, האחד עור והשני פסח. ויהי בימי הבכורים ויאמר הפסח להעור: ""הנה שם עץ גמל פריו, תאוה לעינים – הרכיביני נא עליך, למען אגיע עדיהו והיה לשנינו למאכל! ויאות לו העור, ויאכלו שניהם עד בלי די. ממרום היכלו נשקף המלך בעד החלון, וירא את אשר שומריו עושים וישמור הדבר בלבו. לימים בא המלך לפקוד את גנו, ויסר אל העץ ההוא אשר נקטף פריו, וישאל את השומרים: “הבכורות הנאות איפה הן? אין זאת כי אם נקטפו מידיכם ומכם אבקשן!”. ויען הפסח ויאמר: “הכי יש לי רגלים לעלות?”, והעור הצטדק ויאמר: “הכי יש לי עינים לראות?”. מה עשה המלך? הרכיב את הפסח על העור וייסרם יחדו.

“כן עושה גם אלהי המשפט בקומו לדין את הרשע על חטאותיו אשר חטא בחיים”13.

על כן היה רגיל על לשונו לאמר: הסתכל בשלשה דברים ואין אתה בא לידי עברה: דע מה למעלה ממך – עין ראה ואזן שומעת וכל מעשיך בספר נכתבים""14.

הוא שנא לשון סוריה המערבת, וידרוש כי בארץ ישראל יהיו אחינו מדברים עברית ויונית15. ובביתו היתה לשון קדשנו נשמרת בטהרתה, ומלים הרבה אשר נשכחו מתלמידיו, שהסכינו ללשון סוריה, היו מבארות להם, בשמעם אותן מפי שפחתו16. הוא פזר נתן הרבה לעניים, ובשנות בצרת פתח אוצרו וישביעם לחם17. תלמידיו נהנו מטובו, ובהיותם מאוכלי שלחנו18, הורה אותם דרך ארץ וילמדם ארחות חיים. פעם אחת נתן לפניהם לשונות צלויות, רכות וקשות, ויהיו הם בוררים להם את הרכות ומניחות את הקשות. ואז הורם לאמר:

“ממעשיכם עתה למדו היטב כי תהיה גם לשונכם רכה, בדברכם עם אחרים!”19.

דבר גדול פעל בעמו ושם עולם עשה לו, בסדרו בשטה מסימה את התורה המסורה, היא המשנה. בה אסף וקבץ דעות חכמינו, אף הכריע ביניהם ויכתוב הכל בספר להיות הדברים נצבים וקימים לעד ולעולם.

יותר שהיה חכם וגדול בעמו היה ענו ושפל רוח20, ומחלק כבוד לחבריו ואף לתלמדיו, ועל זה היה פתגמו לאמר: ""הרבה למדתי מרבותי, ויותר – מחברי, ומתלמידי – יותר מכלם21. ומכל עשרו וכבוד ביתו לא נהנה אף באצבע קטנה22, ועל כן אמרו עליו: “משמת רבי בטלה ענוה ויראת חטא”23.

הוא היה איש מכאבות וידוע חלי, ולזאת עזב היכל כבודו בבית שערים ויבחר העיר צפורי למעון לו, כי מקומה בראש הרים ואוירה טוב ומבריא24. יסוריו רבו מנשוא: אך הוא קבלם באהבה, בחשבו אותם לענש לו על מעשה שהיה. וזה הוא: פעם אחת הובל עגל לטבח, והנה רץ העגל אל רבנו, אשר עמד שם, ויחביא ראשו תחת כנפי מעילו, כמו בקש להצילהו מידי שוחטיו. ורבנו הקשיח לבו מחמלתו ויאמר לו: “לך, כי לזה נוצרת!”25. ויסוריואלה עזבוהו רק אחרי אשר הקרה ה' לידו לתקן את אשר עות – כי כאשר כבדה שפחתו את הבית מצאה קן עכברים ילודים בפנה, ותואל לטאטאם במטאטא השמד. ויצו רבנו להניחם, באמרו, כי כן הוא מדת ה': “ורחמיו על כל מעשיו”26.

ביום מות רבנו האהוב גזרו חכמינו תענית ויקראו אל האלהים בחזקה. גם גזרו אמר, כי כל אשר יאמר: “מת רבי” ידקר בחרב. ויהי בצאת נפשו כי מת, ויצא בר קפרא מחדר הנשיא ויבחר לו לשון ערומים לאמר:

""אראלים ומצוקים אחזו בארון הקדש,

נצחו אראלים את המצוקים –

ונשבה ארון הקדש!""

“ובכן איפוא מת רבנו?” – קראו כלם אליו.

“זאת אמרתם אתם ולא אני” – השיב החכם27.

בין יתר הדברים אשר צוה לפני מותו היתה גם פקודתו לבל יספדוהו בעירות28. אבל כל יושבי הערים מסביב נקבצו באו לצפורי ויספדוהו שם בשמונה עשר בתי כנסיות, ואז הובילוהו אל בית שערים, ויקברוהו שם29. ונשיאותו עברה בירושה לרבן גמליאל בנו.

                                 ----------
בטרם אספר קורותי, עלי לדבר על אדות ארץ בבל, שבכבר הימים היתה לנו גם היא לארץ מולדת. כאשר העיר ה' את רוח כרש מלך פרס להשיב שבות עמנו, בחרו רוב גולי בבל להשאר על מקומם מהיות בין העולים לארץ הקדש30, כי היו להם שם בתים ושדות וכרמים, ויראו מנוחה כי טוב ויתענגו על רוב שלום. גם בהמיר ארץ, וממלכת בבל עברה מיד ליד, מפרסים ליונים, ומיונים לפרתים, ישבו אחינו שאננים במקומותם, איש על משפטו באין מכלים דבר – כי היו תמיד נאמנים לאדונים אשר הרכיב ה' לראשם ויעבדום באמונה ובלב תמים. וביותר נעמה להם שבתם בצל ממשלת הארץ, בהיות להם מושלם מקרבם, הנקרא בשם “ראש הגולה”, אשר שפט אותם על פי התורה אשר נתן משה והדיינים אשר הורו לנו חכמי עמנו, מפרשיה ומבאריה. ראש הגולה נמנה בין גדולי הממשלה ונחשב רביעי במעלה למלך המולך על הארץ31. מאת ראשי העם נבחר והמלך אשר בחירתם ויכירהו לכל לראש.

כנשיאי ארץ ישראל כן ראשי הגולה בבבל היו מזרע מלכות בית דוד, מצאצאי זרבבל, אשר אחרי העלותו את שבי ציון ויטעם על אדמתם שב בבלה וישאר שם. ועל כן נאמנה עמם רוח עמנו ויטו שכם אחד לעבדם ולסור למשמעתם, ויחשבו להם זאת לגאון ולתפארת. ושלום אמת היה בין הנשיאים וראשי הגולה. מבבל העלו מתנותיהם קדש לבית ה‘, ומארץ ישראל יצאה להם תורה בעבור השנים וקביעת המועדים. ואל התורה הזאת היו עיני אחינו שבגולה נשואות גם אחרי חרבן הבית, כאשר חדלה ירושלים מהיות עוד אבן פנה לעבודת הקדש. רק בימי רבן שמעון בן גמליאל השני, אבי רבי יהודה הנשיא, קרה מקרה, שעל ידו היו יושבי בבל נוטים להחלק מעל מוריהם בארץ ישראל ולבנות במה לעצמם – לולא עמד הנשיא הזה בפרץ ויקנא לה’ ולעמו ויסר המכשלה. וזה הדבר: בימי אדרינוס, כאשר כבדה ידו על עמנו, יצא ר' חנניה, בן אחי ר' יהושע הלוי, לשבת לבטח בין אחינו שבבבל, ובראותו עני היושבים בארץ הקדש מורה מאד, גמר בלבו ליסד תורה על מכוניה בבבל, ויבחר לו לשבתו את העיר נהר-פקוד הקרובה לנהרדעא. שם אסף לו עדת חכמים כמספר הסנהדריה וישב בראשם לדין ולהורות, ומהם בחר לו אחד ושמו אחיה ויושיבהו על ידו להיות לו לסגן, כמנהג “הזוגות” בארץ הקדש מלפנים32. וימים רבים ליושבי ארץ הקדש ללא תורה וללא משמעת דיניה לקרובים ולרחוקים, ועל כן שמחו אחינו שבבבל כי חזו סנהדריה נוסדה בקרבם, וישמרו פקודיה בכל לב. אז החל ר' חנניה לעבר השנים ולקבוע המועדים על פי התורה אשר למד מחכמינו בשבתו בארץ ישראל. ויהי כעבור ימי הזעם וחכמי התורה קבעו להם מקומם באושא, וישלח רבן שמעון וחכמיו שני מלאכים, ר' יצחק ור' נתן, ללכת בבלה אל ר' חנניה ולהשיבהו מדרכו. בראשונה שמח ר' חנניה עליהם מאד, ויהללם בשער כי “גדולי הדור” המה. אך בהשמיעו תורתו בקהל כפעם בפעם, קמו שני המלאכים וישיבו על דבריו למען הרעימו. אז הבין ר' חנניה כי תאנה הם מבקשים להכעיסו ולהשפיל ערכו, וישב ויאמר: “האנשים האלה של שוא הם, של תהו הם!”. אבל הם השיבוהו לאמר:“כבר השמעת עלינו גיתך מראש, ולא תוכל עוד להרוס את אשר בנית. ועתה הנה התלמידים הקטנים אשר הנחת בארץ ישראל היו לחכמים גדולים, “הגדים נעשו תישים בעלי קרנים”, והם גוזרים עליך לחדול ממעשיך, ואם לא – וקראו עליך חרם ומקרב עמנו ינדוך!”. ובראותם כי עוגנו מכביד לבבו, פנו אל העדה, ויקם ר' יצחק ויקרא: כתוב בתורה: “אלה מועדי חנניה”… “אלה מועדי ה'!” – ענו כלם ואמרו. ור' נתן מלא אחריו ויקרא: ""כתוב בתורה: “כי מבבל תצא תורה ודבר ה' מנהר פקוד”…

“לא כן!” – ענו כלם – כי מציון תצא תורה ודבר ה' מירושלים!""

“אמנם כן כתוב בתורתנו – קראו המלאכים – אבל אתם הלא יצאתם לעשות לכם תורה חדשה, ומה חכם איפוא לבנות לה במה בבבל? עלו אל הר בית ה': שם יכירכם מקומכם: אחיה יבנה לכם מזבח, וחנניה ינגן בכנור, כי הלא לוי הוא, ויחדיו תשמיעו קולכם ברמה: אין לנו חלק באלהי ישראל ולא נחלה בצאצאי בן ישי!”

כשמוע זאת העדה וימג לבבם ויתנו בבכי קולם. ומאז והלאה שבו לשמוע אל התורה אשר הורום חכמינו על פי הנשיא מארץ הקדש33.

כן שב כבוד התורה למקומה בארץ ישראל, ומבחר לומדיה בבבל עלו שמה לצקת מים על ידי חכמיה הגדולים, אשר כבוד ה' עליהם זרח עד מות מורנו הגדול ר' יהודה הנשיא. אז החלו לשוב איש למקומו, ויורו דרכיה לאחיהם וישגיאו פעלם בקרב ארצם, עד כי גדל כבוד התורה בבבל במדה אשר נגרע ערכה בארץ הקדש בצוק העתים ובתלאות הימים הרעים, אשר שבו ובאו על אחינו היושבים בה.

                            ---------
דור התנאים האחרונים, חכמי המשנה, הלך לעולמו, ודור האמוראים הראשונים, בעלי התלמוד, הנה זה בא. בתוכם היו ילידי בבל, רב ושמואל, אשר בשובם אל ארצם תפשו ישיבות בערי מושבותיהם ויחזיקו תורה בלמודיה. רב, הוא אבא אריכא, יסד ישיבה34 בעיר סורא אשר על נהר פרת מזרחה. הוא בחר מקומו שם, בראותו כי רבה העזובה במחוז ההוא בעניני הדת, עד כי בהיותו בטט-לפוש, הקרובה לסורא, שמע אשה אחת שואלת את רעותה: כמה חלב יש לתת על ליטרה בשר לבשלו?35. כאלף ומאתים תלמידים נהרו אליו לקחת תורה מפיהו36, ובהיות רוב אחינו בבבל אכרים עובדי אדמה, יעד להם שני ירחים בשנה, ירחי אדר ואלול, להשמיעם תורתו לבקרים – הם הנקראים “ירחי כלה”37. מלבד זה קבע שבוע אחד לפני כל מועד, לדרוש לפני העם בהלכות החג. והתקנה הזאת נכבדה עד כה בעיני כל, עד כי לא הזמינו איש לדין בזמן ההוא. גם ראש הגולה בא אז שמה, לחלק להרב מכבודו ולקחת ברכה מאת העם הנאסף38. גם ארטבן, האחרון למלכי הפרתים, כבד מאד את רב, וישלח לו מרגליות יקרות למנחה39, ויאהבהו כאהבת אנטונינוס את רבי. וכדבר רבי במות אנטונינוס כן היה דבר רב במות ארטבן לאמר: הוי כי “נתפרדה החבילה!”40.

דבר אחד מרה ועצב את רוחו, כי היתה לו אשה רעה אשר השביעתהו במרורים, ומדי בקש אותה להכין לו איזה תבשיל, עשתה תמיד ההפך למען הכעיסהו. ועל כן היה רגיל בפיהו לאמר: “כל חלי ולא חלי מעים, כל כאב ולא כאב לב, כל רעה ולא אשה רעה!”41. ובכל זאת נשא וסבל הכל בנפש חנינה, ועוד הפך בזכות הנשים לאמר: "" הן מוליכות את בנינו לבית הספר, נותנות לנו ללכת למקום תורה, ומחכות לנו עד שובנו משם""42. כאשר גדל חייא בנו, היה הוא המליץ בינותם, ומדי בקש אביהו דבר, הערים עצה להגיד לאמו ההפך מאשר בקש, ואש עשתה היא כרצון בעלה מבלי הדעת. ובהודעת חבלתו זו לאביו, שמח על חכמתו, ובכל זאת הזהירהו מעשות עוד כזאת ולא ילמד לשונו דבר שקר43.

שמונה ועשרים שנה הרביץ תורה בישיבתו בסורא, ובמותו44 לווהו כל תלמידיו45 והעם ספדו לו, ושנה תמימה לא יצאו בעלי חתונות בהדסים וענפי תמרים כדרכם – כי גדל האבל מאד46 ובהודע דבר מותו **לשמואל ** חברו, קרע עליו שתים עשרה חליפות שמלות ויקרא: “הוי כי מת האיש אשר היתה מוראו עלי כמורא שמים!”47.

שמואל בר אבא הכהן, יליד נהרדעא, היה חבר ורע לרב, בלמדם יחדו לפני רבנו הנשיא. מלבד תורתו הרבה היה לשמואל יד ושם בחכמה ומדע הוא ידע לשונות רומה ויון, ויבאר לתלמידיו את המלות הנמצאות במשנה, אשר יסודת בלשונות ההן48 וביותר היתה ידו רב לו בחכמת הרפואה49 בה הצליח להעלות ארוכה למחלת ר' יהודה הנשיא החלותו את עיניו50 . ועל כלן גברה ידו בחכמת התכונה, עד כי מצאהו לבבו לאמר: “נהירים לי שבילי הרקיע כשבילי נהרדעא”51, וחכמתו זו היא שעמדה לו לסדר לוח הירחים והמועדים לששים שנה, ועל כן קראו לו “ירחינאה”, לאמר: יודע מולדות הירח52 אך לא גלה סוד העבור בשערים, לבלתי הכעיס את הנשיא בארץ הקדש, אשר רק לו המשפט לדון בדבר הזה53.

בשנה אשר יסד רב את ישיבתו בסורא, מת רב שילא, ראש הישיבה בנהרדעא, ועל פי ענן בן שפט, ראש הגולה בעת ההיא, נמנה הוא עליה לראש. ובמות רב נהרו תלמידיו לישיבת שמואל בנהרדעא, ויהי מאז והלאה למורה ראש לכל תלמידי החכמים שבבבל, אשר קרבם אליו באהבה וידביעם מטובו. וביותר נטה חסד לחייא בן רב, בבואו גם הוא אליו להשתלם בלמודים, ויזכור אהבת האב לבנו אחריו54. בפסקי דיניו והוראותיו היה מופת לרבים, ובהוראתו הידועה “דינא דמלכותא דינא” השלים את עמו עם הממלכה החדשה אשר נוסדה בימיו, בקום אחד מגזע הפרסים הקדמונים ושמו אריוך, הוא ארדשיד, וימרוד בארטבן המלך וימיתהו, ויקח את המלוכה אליו55. ושבור בנו אשר מלך אחריו56 טה חסד להחכם היהודי ויתרועע עמו באהבה57. ואחינו קראו את שמואל על שמו: “אריוך”58, וגם “שבור מלכא”59.

עשר שנים עמד שמואל בראש הישיבה הנהרדעית, וימת60 שנתים ימים לפני בוא הרעה על העיר ויושביה וגם על ביתו בעצמו.

                              ---------
הפרסים החדשים, הם הנקראים בשם “חברים”61, קנאו לתורת צורואסתר, אשר עזבוה הפרתים זה כמה. ויכריתו את אלילי יון ועובדיהם מקרב הארץ, ויגברו לאמונתם העתיקה: האמונה בשתי הרשויות, הם האלים השנים, הורמיז ואחרימון, שהאחד הוא יוצר אור ומקור כל טוב, והשני בורא חשך ויסוד כל רע. אז קמו המהגים, כהני הדת הזאת, וישימו משטרם בארץ. ובקנאתם הרבה לא נקו בראשונה גם את אחינו, ויגזלו מהם משפטיהם62, ובימי חגיהם ומועדיהם, זמן עבודתם לאש קדשם, עלו בבתי ישראל ויכבו את הנרות ויחתו את הגחלים מעל האח המבוערת להביאם אל היכלי אלהיהם63. אבל מעט מעט הסכינו עמם גם השלמו יחדו, כי היו לב המלכים עליהם לטובה וימשכו להם חסד. כן התפאר שבור המלך לפני שמואל, כי במלחמותיו בארץ לא היתה ידו ביהודים, חוץ מאלה אשר במזיגת-קיסרי, במדינת קפוטקאי64, כי התחיבו בנפשם, במאנם לקבל עול מלכותו עליהם. ושמואל נתן צדק לפעלו ולא נהג אבל על ההרוגים ההם, אף שהיה מספרם שנים עשר אלף איש65.

והמלך שבור עשה חיל ויצליח, וירחיב מקום ממלכתו עד כי השיג גבול רומה בממשלתה בארץ הקדם. בעת ההיא החלה יד ה' להיות בממלכת רומה ולהשיב גמולה בראשה. שנה אחת אחרי הוסד ממלכת פרס החדשה נרצח הקיסר אסורוס, האחרון לבית אנטונינוס. אז החל מטבח נורא בין השרים והעבדים המתנשאים למלוך על רומה איש אחר רעהו. במשך חמש ועשרים שנה66 היו בה שלשה עשר קיסרים, ואיש מהם לא מת כדרך כל הארץ, כי נרצחו איש על יד רעהו אשר התקסר תחתיו בעזרת הפריטורינים, הם אנשי הצבא השומרים לראשו. והסינט הרומאי, אשר מפניו יחילו עמים ומשאתו נבהלו, נקלה בעת ההיא להחניף בחלקות ולהשבע אמונה לכל עבד נפשע, השם נזר אדוניו על ראשו. נוסף על זה בא נגף ממצרים וישם שמות בארץ איטליה חמש עשרה שנה בלי חשך. בתהפוכות אלה כשל כח רומה, נשבר גאון עזה, והמוני עמים החלו לעלות עליה מקצוי ארץ כעיט הרים על פגר מובס. הגותים, הסרמטים, האלמנים, הפרנקים פרצו במערב והפרסים ממזרח שמש, יחדו שאפו לקחת איש בתרו מן הגוף הגדול אשר עלה רקב בעצמותיו. רק עמנו האמלל לא יכל עוד להתנער מעפרו ולפרוק מעליו עול הממלכה הרשעה אשר השיבתהו עד דכא, ובצוק עתיה עוד הכבידו מושליה עליו ידם. פעם אחת, בהגיע הלחץ עד מחנק נפש, הפילו אחינו תחנתם לפני פרנציסקוס ניגר, נציב סוריה המושל גם בארץ הקדש, להקל מעליהם על המסים אשר כבדו מנשוא. ותהי תשובתו לאמר: “הנכם מבקשים להסיר המס המושם על תבואות שדותיכם, ואני חושב לשום מס גם על נשמת רוח אפכם!”67. ועמנו הנגש והנענה נ/א בשרו בשניו, כי קצרה ידו מהושיע לו, וישב יחיל ודומם לישועה ממרחק תבוא. ועל כן בקרוא מלך פרס עליה מלחמה, חיתה רוחו ותעודדהו תקותו, כי תחזק פרס ממנה ביום קרב והרחיבה גבולה עד ארץ הקדש, והיתה לו גאולה כמלפנים בימי כרש. אחדים מחכמינו הגדולים נבאו כזאת מראש: “עתידים מחריבי בית שני לנפול ביד פרס”68: “אם ראית סוס פרסי קשור בארץ ישראל, צפה לגאולה!”69, “אם ראית ספסלי בבליים מונחים בארץ ישראל – צפה לרגליו של משיח”70 . התקוה הזאת אמצה רבים מאתנו לרדת בבלה. אלה נספחו על מחנה מלך פרס71, ואלה באו לשבת במנוחה בישיבות סורא ונהרדעא, לצקת מים על ידי החכמים הגדולים, רב ושמואל, אשר גדל שמם בישראל ותהלתם מלאה הארץ.

                  -----------
בעת ההיא ירדתי גם אני בבלה. באתי אל הארץ הברוכה אשר שני הנהרות היוצאים מעדן, נהרי פרת וחדקל, יחבקוה. ותעלות הרבה יוצאות ומחברות את שניהם להיות כאחד עד כי נדמתה כלה כיושבת על איים רבים. ואדמתה דשנה ופוריה מאד: בה נפות יפות הנושבות מאחינו בני עמנו, והם בניה ובוניה, עובדיה ואוכליה, הרואים בטובה ומתעדנים ממגד תבואותיה. קול נוגש לא ישמעו, פני שוטר רומאי לא יראו ויד רמה לא תשיגם לגזול משפטם. ראיתי כל זאת ואזכור דברי ר' חייא על הכתוב: “אלהים הבין דרכה והוא ידע את מקומה”72 – “ידע הקב”ה בישראל, שאין יכולים לקבל גזרות רומאים, עמד והגלה אותם לבבל""73.

אבל עוד יותר גדלה שמחתי בהגיעי אל מחוז חפצי, אל נהרדעא העיר הראשה! בה ראיתי נשיא ביקרו, את “ראש הגולה”, הנוהג עמו בחסד עליון, וכבודו רב בעיני מלך הארץ. ראיתי בעברו ברחובות עיר במרכבת זהב74 והוא עוטה מעיל משי יקר75 וחגור אבנט זהב רחב ומשבץ אבני חן76. ועבדים רצים לפניו ומאחריו, והם נושאים על בגדיהם את חתם תכניתו, כמשפט לרוזני ארץ77. ראיתי זאת ולבי עלץ בקרבי, כי עוד ברכת יעקב: “לא יסור שבט מיהודה” שרויה על משפחת בית אבי, בית דוד בן ישי, שממנו יוצאים ועולים ראשי גליות שבבבל78, - ואם בארץ הקדש כבוד הנשיא, “המחוקק”, הולך ודל, הנה בארץ זו, השניה לה במעלות בקדש79, כבוד ראש הגולה, התומך “שבט”, הולך וגדול. בה גדול גם כבוד התורה בלמודיה, כי ראש הגולה מחזיק בידיהם, וממנו יתד ממנו פנה לשתי הישיבות הגדולות, אשר עלו על אדמת בבל כגנים חדשים מלאים מטעי חמד, העתידים להציץ ציץ ולהפריח זרע ולשאת פרי לברכה בקרב הארץ. פה לא יכנפו לומדי התורה מפני השוטרים מבני הנכר – כי הממשלה והמשפט והמשטר בבני עמנו כלם נתונים בידי אחינו לכל מושבותיהם, ואף כי בנהרדעא, העיר שכלה ישראל, ונשיא ראש יושב בה לכסא! – בארץ הקדש הסכינו ללמוד בהצנע, ואף בימים הטובים, בימי ר' יהודה הנשיא, שהיה קרוב למלכות, היו נזהרים “שלא ללמוד בשוק”80 - ופה למודי ה' הולכים קוממיות ומתאספים בשערי העיר ושוקיה לתורה ולתעודה81. ומה נהדר המראה בבקר בבקר, בנשוא נשי ישראל את עולליהן לבתי הספר82, להפריחם בחצרות אלהינו, בעוד אשר בארץ הקדש הנן משתמטות מזה83, ודרכי החנוך אבלות, וצער גדול בנים גדול מנשוא! אמנם לא לחנם אמר על זה אחד חכמינו: “נוח לאדם לגדל לגיון של זיתים בגליל ולא לגדל תינוק אחד בארץ ישראל!”84.

והקול נשמע בבית הנשיא, כי אחד מבני משפחתו בא הנה מארץ הקדש, וישמחו כלם לקראתי, וישלחו אלי מגדנות ומבחר כל פרי לכבדני במעוני85, וישחרוני בכבוד לבוא לשבת בצל קורתם. באתי אל בית הנשיא והנה הוא כהיכל מלך! לו תחתיים, שניים ושלישים, ובהם חדרים לאין קצה, לנשיא ולגברת, לבנים ולבנות, לשרים, לאורחים, לתלמידי חכמים האוכלים שם לחם חקם86, לעבדים ולשפחות ולסריסים הרבים המשרתים את פני כלם, וגם לשרים ולנוגנים העומדים על משמרתם להרנין ךב הנשיא בכל כלי שיר, בעת המשתה גם מדי בקר וערב, בשכבו ובקומו87 - כי כן המנהג בבית ראש הגולה, לישנהו ולהעירהו בשירים וזמרות ולהרחיב לבבו בכל עת, כי ינקופו לו הימים כחגים והחיים כמשתה תמיד למרבה השמחה ולענג אין קץ.

וענן בן שפט, ראש הגולה בעת ההיא88, הציגני לפני שמואל ירחינאה, החכם היושב על ידו89. ויקרבני גם הוא אליו באהבה, ויאספני אל ישיבתו. ומאז והלאה הייתי הולך ובא בשני בתי ישראל הגדולים בנהרדעא, בתי ענן ושמואל, וכבוד הנשיא עלי חופף ובשמו רמה קרני.

אבל לא רבות זכיתי לאור באור פני שמואל רבנו – כי עוד בשנה ההיא חלה את חליו אשר מת בו. וראשי תלמידיו מלאו מקומו חליפות, עד אשר יבחר אחד מהם להיות למורה ראש.

כאשר הסכנתי עם בני בית הנשיא, החלו לדבר על לבי לשאת לי אשה – כי הנה נמלאו לי עשרים ושבע שנה ולא לכבוד במקומם להיות איש פנוי ולאחר שבת בגפו90 כבארץ קדשנו, אשר בה חדלו אחינו בצוק העתים לשאת אשה בנעוריהם ולהעמיס רחים על צואריהם בטרם ימלאו להם שלשים או ארבעים שנה91. אבל בכל הבתולות אשר העו לנגד עיני לא מצאתי כלבבי – כי גבהו בנות נהרדעא מאד, בהיות בנות בית הנשיא להן לעינים, ואין קצה לעדייהן ותכשיטיהן ותמרוקיהן92. והנה הקרה לי ה' נערה בת טובים אשר מצאתיה כלבבי, היא הדסה בת איבו בן רב, אשר באה עם אביה לבקר את דודתה, אשת נתן בן ראש הגולה. האיש איבו לא גדל בתורה כאביו ואף לא כחייא אחיו הצעיר, ועל כן למדהו רב דרכי עולם, ויהי איש בעל נכסים החי מפרי אדמתו93. ובתו הדסה סגלה לה את כל המדות הטובות אשר עמל אביה הזקן לגדור בהן את פרצת הדור **בבקעת בבל94. ** ובראותי ענותה, צניעותה ותם דרכיה נוספים על יפיה וצבי תפארתה, בקשתי קרבתה וכאשר הוספתי לדעת חין ערכה כן גדלה אהבתי לה. וגם היא לא נזרה ממני, ותאהבני נדבה, ותגל את אזן דודתה, והיא דברה על לב איבו אחיה, וברצון ראש הגולה ארשתיה לי באמונה ואהבת עולם. אך חשכו נשארתי אני בבית ראש הגולה בנהרדעא, והיא שבה עם אביה אל נחלותיו בסביבות סורא. אכן קשתה עלינו פרדתנו, והרבה בכה בכינו בשומה עם יום חתונתנו עד אשר ימלאו ימיה, שמונה עשרה שנה. ועד העת ההיא נשארתי אני בבית ראש הגולה בנהרדעא, והיא שבה עם אביה אל נחלותיו בסביבות סורא. אכן קשתה עלינו פרדתנו, והרבה בכינו בשומה עם אביה לדרך פעמיה. ותהי רק זאת נחמתנו, כי רק שנה אחת תחלוף ומלאו ימיה והגיע תר כלולותיה היתה לי ואני לה עד עולם.

אבל השנה ארכה לי כימי עולם, ובטרם תעבור קדמוני ימי רעה ויסערוני ויפיצוני כמץ מגרן ותקותי חמקה עברה כגלגל לפני סופה!

                              ----------
שבור המלך הגיח ממקומו ויכבוש את נציבין וחרן ואנטוכיה וקפוטקאי. והקיסר ולירינוס הסיע אליו חיל גדול אשר עמד בראשו, בהניחו את הממשלה ביד גלינוס בנו ושתפו בממלכה. אבל חילו הכה מכה רבה במלחמה על יד העיר הדס95, והוא נפל שבי ביד שבור96, ויובל עירה שושן, שם שבעה ברעות נפשו עד יום מותו, לחרפת רומה ולקלון מגניה ולגיוניה. אז היתה מבוכתה – כי במשך חמש עשרה שנה התנשאו כשלשים איש למלוך עליה איש מקצהו. ותהי חרב איש ברעהו, ודמים לרוב נשפכו בכל פנותיה וגבוליה. ואנחנו שמחנו כי חזינו נקם, ותקותנו הלכה וגברה, כי עוד מעט ונקתה ארץ הקדש ממחריביה, וישועת אחינו בוא תבוא ולא תאחר.

אבל שוט חדש הונף עלינו יושבי בבל ועל אחינו יושבי ארץ הצבי גם יחד, בבואו כשאה ממקום אשר לא פללנו, והוא הרבה פצעינו וכעב העביר ישועתנו!

המלך שבור כבש חלק גדול מארץ סוריה וישם פעמיו אל העיר דמשק. ובעברו דרך המדבר הגיע עד עיר התמרים אשר בנה המלך שלמה, היא העיר תדמור 97. עיר התהלה הזאת היתה תפארת גאון הערבים והסרקים98

יושבי המדבר, ובה ישב ראש נשיאיהם ושמו פפא בר נצר, איש חיל ורב פעלים, ועמים יקראו לו אורינטוס. ובהיותה על אם הדרך לסחר הארצות מזרחה ומערבה, שלמו הארחות והשירות מס לבר-נצר מדי עברן, להיות עליהן סתרה מפני אנשי חילו, הם גדודי הערבים והסרקים, השטים במדבר ההוא לשלול ולבז בז כדרכם. ועל כן נחשב בר-נצר כמלך בעיני השודדים וכשודד בעיני המלכים מושלי הארצות99 . ויהי כקרוב שבור אל העיר הזאת, וישלח בר-נצר אליו מלאכים ובידיהם כל טוב הנוף ההוא למנחה. אבל המלך שבור בגבה אפו דרש כי יצא הנשיא אליו בחבל על שצוארו, להתרפס ולרהב אותו ולקבל עול מלכותו עליו. כשמוע בר-נצר את הדבר הזה וימלא חמה, ויזעק עליו את שבטי עמו מסביב, הרוכבים הקלים כנשרי שמים, אשר החפש והדרור רוח אפם מאז מעולם. ויאספו אליו בהמון רבה, ויעלו למלחמה על האויב הבא לרשת משכנות לא לו. כסופות בנגב השתערו על חיל פרס, כתרוהו, מנוחה הדריכוהו, זנבו את הנחשלים, ויכריתו אכל מפיהו, ויומם ולילה לא נתנו מנוחה לנפשו. ושבור ראה כי רעה נגד פניו ויעזוב את הכבודה אשר לרגליו וינס עם שארית חילו בדרך בא. ובר-נצר רדף אחריו באפו, ויעל על ערי חרן ונציבין וישרפן, ויכבוש את ארם נהרים ויגיע עד בבל, ויעל על נהרדעא ויצר עליה ויכבשנה ויהרסנה, ויכל חמתו ביושביה: אלה הרג ואלה לקח בשבי. בחרבן העיר נהרסה גם הישיבה שהיתה בה לתורה ולתעודה, ושנים רבות עברו עד אשר שבה לקדמותה. והמורים אשר קמו בה אחרי מות שמואל ירחינאה נעו הלכו למחוזא ולשלהי ולשכנציב, ויחזיקו שם ישיבותיהם100.

בין הגברים שבויי החרב נמצאתי גם אני, ובין הנשים הנהוגות עמי בשביה היו שלש אחיות, בנות שמואל, ובהגיענו לעיר תפסח אשר על נהר פרת מערבה, נמכרנו יחדו לסוחר ארמי היושב בעיר רצף ושמו איסור. ואדוננו זה שם פדות בין שפחותיו אלו מקנת כספו, ויבחר לו את הצעירה והבריאה בבנות אלה ושמה רחל ויקחנה לו, ואת שתי אחיותיה הבכירות שלח על ידי אנשיו לארץ הקדש – בדעתו כי שם, בין בני עמנו, יקר פדיון נפשן מהשכר אשר ימצא לו במכירתן בשוק101 . ואותי עצר עמו להיות לעבד לו.

אז ראיתי מה בין אחינו יושבי ארץ הקדש, הנבדלים מעמי הנכר והנרדפים מהם בקנאת דת ושנאת לאם, ובין בני עמנו היושבים חוצה לה בקרב גויי הארץ במנוחה ושלום. זכרתי את בת ארץ הצבי, את אביגיל בת אבינו הזקן, יהושע הגרסי – אשר בנפלה בידי נכרים בחרה מות מחיים102, ואתבונן אל בת בבל השדודה, אל רחל בת מורנו הגדול, אשר בקנות אותה איש זר, עובד אלילים, עמדה כרחל לפני גוזזיה ותלך דומם אחרי האיש אשר הרכיבו שוביה אלוף לראשה! כי הסכן הסכינו אחינו הבבליים עם העמים אשר בשלום ובמישור הלכו עמם, וגם ערב רב עלה בתוכם מן הנכרים והעבדים אשר התגירו ויתערבו בהם. אכן היו יחושי בני בבל נשמרים בטהרתם שכם אחד על יחושי אחינו בארץ ישראל103 . אך לא כל המקומות נשתוו, ובתוכם היו כאלה, שבהם כבר נטמעו אחינו ברוב או במעט בין הגוים אשר סביבותם, וחכמינו חלקום בזה לאמר: “בבל בריאה, מישון מתה, מדי חולה, עילם גוססת”104 . והעיר נהרדעא לא נחשבה בגבול בבל “הבריאה”105, ויושביה לא הצטינו במדת הצניעות106 . בשבי בר-נצר נמצאו קרובותי, בנות רב נחמן, חתן ראש הגולה107, שהיו כלן נשואות, ובהיותן בידי שוביהן ויפדון וישיבון לבעליהן108 . גם רחל בת שמואל לא התמרמרה על גורלה, לא טרפה נפשה באפה. אולם היא לא נדמתה לקרובותי, הבנות הסוררות: לא ששה כי מצאה גבר, אך טמנה יגונה בחבה ונפשה בכתה במסתרים. זאת ראיתי והתנחמתי, ובהכירי לדעת את אדני כי לא צפון מישר לבו, נתתי מרגוע לנפשי, ולא נואשתי מתקוה, למצוא גאולה ולהיות גם לרחל לישועה, אם יהיה ה' אלהים עמדי.

                             ----------
בטרם נשים לדרך פעמינו הביא אדני את צוארי בסוגר109 , ועליו חקוק ארמית: “עבדא אנא לאיסור רצפאה”, וכבל ברזל צמוד במנעול אל הסוגר ומגיע בקצהו השני אל הטבעת, המושמה ברסן החמור הנכון לפני לרכוב עליו, ואת רחל הושיב עמו על גמלו. ויהי בהיותנו בדרך, וארא והנה אדני פונה כה וכה, מתבונן אל נשקו ואלי ואל הדרך אשר לפנינו. ואירב את לבבי ואשאלהו: מה זאת?

“נחמתי כי שלחתי את עבדי לפני, ואשכח כי אוצר יקר הנני מוליך עמי – ענה כמדבר אל לבו, בהביטו אל רחל היושבת אצלו – והדרך איננה בטוחה מפני השודדים אשר רבו בארץ בימים האלה”.

“אם נחיש דרכנו – אמרתי – והדבקנו איש עובר ארח ההולך לפנינו, והתרועענו אתו”.

“אנכי לא אראה איש!” – קרא האדון בנשאו עיניו למרחוק.

“גם אני לא אראהו בעיני: ובכל זאת יודע אני כי נמצאהו קרוב לנו”.

“האם נביא או משתגע אתה, כי תאמר לראות במרחק הנעלם מן העין?”

“לא נביא ולא משגע אני: אך עיני תחזינה למישרים וכדברי כן הוא. גם זאת אדע, כי האיש, אשר לפנינו, רוכב לאטו על אתון עורת עינה הימנית, והיא הרה ותאמים בבטנה, ועליה שני נאדות, האחד מלא יין והשני חמץ, והנוהג בה איננו איש יהודי, והם רחוקים מאתנו לא יותר מארבעה מילים”.

“הוי עבד נקלה! – קרא האדון באפו – הלהתל בי אתה אמר? אם עוד תוסיף דבר תועה וידעת את ידי!”

“חלילה לעבדך מדבר שקר! – השיבותי אמרי לו – ואולם בחנני נא בזאת וראית היקרה דברי, ואם לא – הלא בידך אני וכחפצך תעשה בי”.

“ואנכי לא אחיש צעדי עד תתך לי אות על דבריך כי כנים המה”.

“פקודתך תשמור רוחי – עניתי – ועתה שאל נא אותי כחפצך ואנכי אענה על הכל”.

“מאין ידעת כי איש ואתונו עברו לפנינו?”

“כי מצאתי עקבותיהם בחול אשר לרגלינו”.

“וכי האתון עורת עינה הימנית?”

“כי בלכתה לאטה אכלה רק מן העשב אשר בפאת הדרך שמאלה”.

“וכי הרה היא ותאמים בבטנה?”

“הביטה נא וראה: הנה במקום הזה רבצה, ותחתיה נשקע החול כמדת בטנה וישארו בו רשמים שנים”.

“ומאין ידעת כי שני נאדות עליה, והאחד מלא יין והשני חמץ?”

“זאת ראיתי מן הטפות אשר נפלו מהם על הדרך. טפות היין נבלעו ומקומותם שקועים מן החול, וטפות החמץ העלו בועות קטנות בתסיסתן בטרם ייבשון”.

“ואיך הכרת את האיש כי איננו מבני עמך?”

“זאת ראיתי – עניתי בהשפילי קולי, לבל תשמענה אותו אזני רחל – כי הסיך את רגליו באמצע הדרך, ולו היה איש יהודי אזי הצניע מעשהו ויט הצדה”…

“ואיך תדע את המרחק אשר בינותינו?”

“כי עקבות הבהמה נכרות בחול עד ארבעה מילים ולא יותר”110

שמע האדון ויתפלא, וישמח בלבו על קנין כספו כי עלה יפה. אבל עד ארגיעה שבו זעפו פניו מדאגה, ויפן אלי ויאמר:

“ומה בצע בהגיענו אל האיש ההוא, המתנהג בכבדות עם אתונו ההרה? ומה כחו כי ניחל לעזרתו?”

“הואילה נא אדני לפתח חרצבותי, ואז אצלח לך ממנו, לעמוד לימינך ולהגן על אוצרך בכל נפשי!”

“הנה חכמת מאדדד! – ענה האדון הארמי – אבל גם לבי לא צפון משכל. אם אסיר אסוריך מעליך, מי זה יגן עלי מפניך, אם תחרוש עלי רעה בלבבך?”

“הן אתה, אדני, רוכב על גמל ונשקך עליך, ואני עני רוכב על חמור – וגם אם יהיה עמי דבר בליעל, הלא יבצר ממני לעשותו. אבל דע לך, אדני, כי עברי אני! – קראתי בגאות תם – ואיש עברי לא ימעל פיהו, נשבע לאמונה ולא ימיר”.

“אבל איש עברי ימאן לעבוד, וכל מחשבותיו אך לפרוק על אדניו מעל צוארו!”.

“כדבריך אדני כן הוא – עניתי – אבל לא בעבודה תבחל נפשו כי אם בעבדות, אשר חרפה היא לכל בעל נפש, בשימה את האדם כבהמה, למרות דעת עליון, אשר יצר את האדם בצלמו ויאצול עליו מהודו. אך יהי נא לבך טוב אלי, חשבני לאדם כמוך, אז תמצא את לבבי נאמן לפניך: אז תראה ונוכחת, כי טוב אני לך מעשרה עבדים אחרים, אשר מותר להם מן הבהמה אין”.

כל העת ההיא לא גרעה רחל משנינו עיניה, ותקשב לכל דברינו, אך לא התערבה בשיחתנו. רק בשמעה דברי האחרונים פנתה אל אדננו ותאמר:

“כנים הדברים האלה! בני עמנו לא יבגדו ולא יכחשו לעולם. הטיבה ברצונך את האיש הזה, והיה בטוח בלבבך, כי לעולם ישמר אמונתו לך”.

“ואם יפלו עלינו שודדים, מי זה לידי יתקע כי לא ישית ידו עמם ולא יט גם לבבך אחריו, למען החלץ ממני?”

“ולמען המכר על ידם לאדונים זולתך? ולמען ירע לנו אז מעתה?” – השיבה בשחוק מלא בתוגה.

“הטבת אשר דברת, ידידות נפשי! – קרא האדון במאור פנים – כי לא לשפחה חרופה לקחתיך לי, כי אם להיות גברת בביתי, למשול בכל קניני וגם בי – אם תואילי להכירני לטובה ולא תשטניני תחת אהבתי אותך”.

התבוננתי אל הגבר הזה בדברו כה, והנהו במבחר שנותיו ולו תאר והדר ועיניו מפיקות תמתו וישר לבו.

“גם לא אתעמר בך להטותך מאחרי אלהיך – הוסיף לדבר על לבה – כי לא בקנאים חלקי. שמרי לך דתך כלבבך, אך יהי נא לבך אלי אמונה, והייתי עבד נאמן לך כל הימים!”

“גם אני בת העם אשר לא ידע כחש, ואשר עם לבבי לא אכחד – השיבה רחל אמריה לו - הן דתי אוסרת עלי לדבקה באיש העובד אלהים אחרים. ובהגידי לך כזאת, תוכל לבטוח בי, כי לא אשא עיני לאיש אחר אשר כגילך, כי אם כזאת אעשה והוספתי פשע על חטאת נפשי” –

זאת דברה ותתאדם ועיניה שחו ארצה.

ראה זאת האדון ויחרש ממנה. ויפן אלי ויאמר: “אנכי אסיר את הכבל מעליך, אבל הסוגר עוד ישאר על צוארך עד אשר אסכן עמך ואדע דרכיך”.

ובדברו פתח למוסרי, אך לא הסיר את המנעול מעל הסוגר, ואת המפתח צפן עמו. אולם גם זה היה לי למשיב נפש – כי לא נקלותי עוד כבראשונה. ואברך את אדני על חסדו, וגם עיני רחל הביעו לו רצון ותודה – ויהי בעיניו כמוצא שלל רב.

עד כה וכה הדבקנו את האיש העובר לפנינו, והנה כאשר הגדתי מראש כן היה, דדבר לא נעדר! וישמח אדני על זה. ועוד יותר גדלה שמחתו, בהכירו את האיש, כי מבני עירו הור ומגמת פניו גם הוא לעיר רצף.

שני ימים עשינו דרכנו, וביום השלישי הגענו עם אדוננו אל מחוז חפצו.

                                        ---------
באנו אל ביתו – והוא כהיכל חמדה בנוי לתלפיות ומלא כל טוב, כיד בעליו ועשרו הרב. ועבדים הרבה עומדים לפניו לשרתו. אך מכלם בחר בי להיות בקרבתו, ויצוני להגיד לו תמיד קשט אמרי אמת ולבלתי כחד ממנו כל אשר עם לבבי. וימלא את ידי להכין לרחל וגם לי מאכלים כשרים כפי דתנו, אך הזהירני מבוא אל חדריה ומהראות את פניה בלעדיהו. הוא דאג אותי, בקנאתו לרחל, פן יט לבה אחרי, בהיותנו יחדו צאצאי עם אחד – ולא ידע כי לבי ונפשי כבר נתונים המה לעלמה אחרת, אשר אליה נקשרתי בחבלי דת, בעבותות אהבה אשר לא ינתקו ולא ינטשו לעולם!

ויהי בערב וישב עם רחל אל השלחן, ואנכי עומד ומשרת לפניהם כאשר צויתי. וככלותם לאכול צוה ויושם לפניו כד מלאה יין נבחר. וישת וישנה ויצו גם אותי לשתות מן היין אשר הכינותי לרחל על פי פקודתו. ואמאן לשתות, כי לא הסכמתי עמו מעודי.

“הכי נגע איש ביין הזה בלעדיך?” – שאלני אחרי דעתו כי לא ישתו העברים מיין נכרים, עובדי האלילים, פן הקדישוהו להם ונטמא.

“איש לא נגע בו: אבל יראתי פן יגע הוא בי ויתן למוט רגלי”.

“ומה ממך יהלוך? הלא אתא לילה, עוד מעט ועלית על יצועך, וערבה עליך שנתך פי שבע”.

“אל יחר לאדני ואספרה לך אשר שמעתי ממורינו החכמים, ובו צפון לקח טוב ליודעי דעת ומוסר רע לנותנים בכוס עינם”.

“הלא צויתיך זה כמה להגיד לי תמיד את כל אשר בלבבך. ועתה הגידה לי דברך ואשמעה!”

""זה הדבר אשר ספרו לנו חכמינו על אדות היין ותכונתו:

""כאשר החל נח לחפור באדמה לנטוע כרם, בא השטן ויעמוד לפניו וישאלהו: “מה אתה עושה?”

“הנני נוטע כרם” – ענה נח.

“ומה טיבו?”

“פריו מתוק לחיך ומיץ ענביו ישמח חיים”.

“הבה, נעשהו יחדו!”

“לו יהי כדבריך!”

“ויהי ככלותם לחפור את האדמה, ויאמר השטן אל נח: עתה אשקה נא אדמת מטענו, ורותה ודשנה ועשתה פרי הלולים!”. ויביא כבשה וישחטנה ויצק דמה אל תוך החפירה. אחרי כן הביא ארי וישחטהו ויצק דמו שמה, ואחר כן הביא חזיר ויצק גם דמו שמה. וככלותו מעשהו פנה וילך לו, ולא יסף עוד להראות אל נח. אבל פעלו נראה עליו, כי דמי החיות הורישו לפרי הגפן את תכונותיהן, והן מתגלות באדם במשתה היין. שתה כוס ראשונה, ייטב לבו והיה ככבשה תמימה: שתה כוס שניה – יתגבר כארי ונפשו תדרוך עז: שתה כוס שלישית – יתעה בקיאו ויתגאל כחזיר ברפשו""111.

האדון שמע זאת ויבט אל רחל היושבת לימינו, ובשחוק על שפתו הסיע את הכד מלפניו ויפן אלי ויאמר:

“דבר חכמה ואמת כזה לא פללתי לשמוע. עתה ידעתי כי נוסף על חכמתך ותבונתך הנך גם גבר תמים עמי. אי לזאת אבטח בך והיית בן משק ביתי מן היום הזה והלאה”.

ובדברו הוציא את המפתח השמור אתו, ויפתח את הסוגר ויסירהו מעל צוארי. אז אחזתי בידו ואשקנה ואברכהו בתודה. אך עיני רחל אשר הפיקו לו רצון יקרו לו ברגע ההוא מכל ברכות פי.

“אם נא מצאתי חן בעיניך, אדני, תנה לי את הסוגר הזה והיה לי לזכרון, כי טוב עשית עם עבדך וחסדך לנגד עיני!”

“גם בזה נעניתי לך” – ענה, בתתו לי את שאלתי.

                            _______
אחרי ימים אחדים ואני עורך את השלחן לפני אדני לארוחת הבקר, והוא יושב ומחכה לרחל עד כלותה להתפלל בחדרה. וכבואה אל חדר האכל ויברך אדני אותה ויאמר: “אחת הבטחתיך, רעיתי, לבלתי הפריעך מעבוד את אלהיך ומשמור את דתו לעשותה כאשר הסכנת מנעוריך: ובכל זאת לא אכחד ממך, כי לו הואלת להכיר אל אלהי ולעבדהו כמוני, כי עתה יקרת לי שבעים ושבעה, וידעתי כי שלם אשרי בהיותך תמימת דעים עמי!”.

“ומי הוא אלהיך כי אעבדהו ומה שמו כי אדע?” – שאלה רחל לתמה.

עיני אדני אורו מגילת נפש, ואנכי הבטתי אל רחל ולבי השתומם בתוכי.

“האלהים אשר אכיר מנעורי – ענה האדון – הוא אשר שב לשפוך רוחו על עם פרס יודעיו מקדם, הוא הורמיז אלהי האור, אשר אצל מתוכו ברכה את האש הקדושה, ולה נשתחוה ואליה נעבוד, כי היא נותנת לנו אור וחם וכל הנמצא והנעשה בעולם ממנה היו לנו”.

“על דברת האלהים האלה – ענתה רחל בשחוק נעים – כבר התוכחו אבותינו הראשונים לפני אלפים שנה. ואם בעל נפש את",ההשכלה,
אברהם שלום פריברג,הענק,"אני יצחק בן יהודה, המכֻנה “ליאון הרופא העברי”1, בן השר דון יצחק, הדור החמישי ליהודה בן יוסף, ממשפחת אברבנאל, כותב את המגלה הזאת במושב “פורטו סיגורה” אשר בברַזיליה, והיתה לך, יהודה בני,

למשמרת עולם לדורותינו.


חדשה היא הארץ אשר אני מתגורר בה כעת, כי זה רק שמונה עשרה שנה להמצָאה2; אבל צרותינו בה ישָׁנות הן, כי מוצאן מעולם הישן, ומקורן בחקי העמל אשר יצרו הכהנים הקתולים להשמיד את העם היהודי ולאַבד מאנוש זכרו. ויהי המעט להם חבליהם אשר סבונו בארץ הישנה באסרם אותנו בנפשנו, כי עוד מצאו להם כלא חדש, היא הארץ החדשה אשר זה מעט נגלתה לעוברי ארחות ימים ועוד לא באו עד תכונתה. בה בחרו לשלוח אליה את כל אנשי החמס והרֶשע, אשר לא יכלה הארץ הישנה נשוא אותם מפני רֹע מעלליהם, ובתוכם – גם את אנוסינו, היהודים המנֻצרים, אשר נגלה עונם כי עודם מחזיקים באמונת קדשם חרף שאפיהם סלה. בין אלה האחרונים, המלאים חמת הכהנים, גערת קַנאיהם, נמניתי גם אני – ונכד דון יצחק אברבנאל, השר העברי, אשר מרומים שכן ומלכי ארץ לעצתו יחלו, שוכן עתה באחרית ים, תֹעה בארץ גזרה, בסבכי יערי עולם, שהם מעון קדם לפראי אדם, מרבץ לפריצי חיות – וגם שם לא ניוח לו! כי הפקדו עלינו שומרים מזֻינים, אשר יעבידונו כל הימים בפרך, לטמון מוקשים לרגלי הקופים והתֻכים, ללכדם ולכבשם, גם לכרֹת את עץ הברַזיל, ולשימם יחד באניות סוחר הבאות הנה מארץ מולדתנו – כי טוב סחר המינים האלה לנוגשינו, הרודים בנו ממרחק, אשר כבשונו לעבדי עולם, ומוסרותינו מי יפַּתח!

ובכל זאת שמח אני בחיי, כי רק את גֵוִי אסרו להם, אבל לנפשי חפשי אני, וכל אסריהם אשר אסרו עלה לא קומו עוד. פה השלכתי את המסוה מעל פני, שבתי לעמי ולדָתי, והנני עובד את אלהי מקדם, יהודי ככל אבותי!

כי נוצרי הקנוני אויבינו מילדותי, עוד בטרם אדע קרוא אבי ואמי הביאוני בבריתם, וכן גדלתי בתוכם ואשכח צור חֻצבתי, ולא זכרתי עוד כי ממעי יהודה יצאתי, וכמעט הייתי גם אני באויבי עמי. באתי עם מנאצי שמו, ראיתי יהודים ואתקלס בם, אנוסים על דת – ואשטמם תחת רדפם טוב, עד בוא היום אשר עשה לי ה' להגיה חשכי, – ומאז והלאה נהפכתי לאיש אחר, ואשוב בלבב שלם אל עמי ואלהי.

––––––––––

הדבר היה בירח סיון בשנת מאתים וששים וארבע למספרנו.

ואני אז בן שלש עשרה שנה, נער את בני הנוצרים, אזרחי ליסאבון הבירה.. את אבותי לא ידעת, כי כיתום נחשבתי בעיני כל וכן הייתי בעיני, ודַיָג עני אספני אל ביתו מילדותי בשכר מצער אשר נִתן לו מקופת העיר. ואהיה אצלו אמון לפרוש מכמרת ולצוד ציד דגים בהר טאגו, עד אשר אגדל ואבוא באנשים העובדים עבודת משא על חֹף הים, כי אז תמצא ידי לעזור על ידם, לטעון ולפרוק את האניות בצאתן ובשובן. כן גדלתי פרא, לא למדתי דעת ואף קרוא מקרא לא ידעתי. ברוב עתותי הלכתי שובב בדרך לבי, שחקתי עם נערים כגילי ואתהולל כמוהם בחוצות קריה. – פעם אחת הובילונו רגלינו אל רוּע-נוֹבה, היפה ברחובות קריה, ששם מעונות עשירי המַרַנים, הם היהודים המתנצרים, אשר נחשבו בעיני העם לנוצרים מתיהדים, כי כן הגידו לו כהניו ונזיריו, אשר הקניאוהו בזרים האלה ויעירו עליהם כעשו וחמתו כל הימים. בעת ההיא גדלה המשטמה, כי היתה שנת בצֹרת והיוקר האמיר. והקול יצא כי מאת המרנים היתה זאת, אשר סחר תבואות הארץ בידים הוא, והם העלו את המחיר למען הרבות להם שכר ולמלא אוצרותם כל הון יקר. ואנחנו אשר מלאה נפשנו משיחות אבות ודברת ההמון, בראותנו עדת עשיריהם עומדים ברחוב ומשוחחים חד את אחד, התעוררנו על רגעי ארץ אלה, ונחרפם ונקללם ונעפרם בעפר ונסַקל באבנים לעֻמתם. אז הרים אחד מהם את מקלו ויך אחדים מאתנו ויפצעם עד שפך דם, ואנחנו העמדנו קול זוָעות ונתנפל עליהם בחמה שפוכה. ותהי הצעקה גדולה מאד, והמונים המונים חשו באו לעזרתנו, ויפלו על המרנים גם המה ויכום מכה רה, ויהרסו אל בתיהם, להחריבם ולהַשים עליהם נויהם. לאָשרם חש ראש העיר לבוא עם חיל גדול אל מקום המהומה, ויגרש את העם. ואנחנו השתובבנו משובה נצחת ולא חדלנו רֹגז עד אשר נתפשו ארבעים נערים מאתנו – ואני בתוכם – ויחדו הוּבלנו אל בית האסורים. ומקץ שנה תמימה לשבתנו שם, נגמר דיננו, ליסרנו בשוטים ולהַגלותנו גלות לשמה אל איי ס""ט טומאש. המקום אשר הנדונים למות ישלחו שמה, – עקב אשר עצמה משובתנו, ולא שמענו גם בקול השרים והפקידים, בצותם אותנו לאסוף ידינו3.

יום הפקודה קרב לבוא, ואנכי ישבתי למעצבה בחדר כלאי, ולבי חרד בקרבי מפני הענש הנורא הצפוי לי. לא מפני המכות אשר יכוני, כי לאלה הלא הסכנתי מידי אומני הדַיג, אשר הרבה פצעי מדי שתות לשכרה, – כי אם מפני האיים הנוראים והאיומים, אשר שמעתי עליהם אומרים, כי כל באיהם לא ישובון; אליהם שֻׁלחו ילדי היהודים לפני עשר שנים, ורֻבם ספו תמו מן בלהות, כי השמידום הנחשים והעקרבים והתנינים המלאים את אדמתם ומימיהם4. פתאם שמעתי קול צעדי אדם הקרֵבים אל דלת חדרי. הבריח התיכון הֻסע ממקומו והדלת נפתחה. ברגע ההוא חשבתי כי הנה בא קצי; אבל לתמהון לבבי לא נראו אנשי חיל מזֻינים, גם לא קרבו השומרים לאסרני בכבלים ככל יתר חברי. רק אדון אחד, הדור מאד במראהו, לבוש כאנשי לוית הציר הספרדי, היושב במלאכות מלכו בעירנו הבירה, ובידו ספר קטן, הערוך לרשימת דברים לזכרון, ואחריו שר בית הסֹהר ובידו הפנקס הגדול, אשר בו ירשמו שמות האסירים המָפקדים על ידו למשמר. השר שאלני לשמי ולשם אבי ומשפחתי ולמספר שנותי ומקום מגורי, ואענהו כי שמי יואנו אנטוניו ברנאל, אבות אין לי ואני אמון אצל הדיג אנטוניו גונדוליס, ומספר שנותי ארבע עשרה ומקום מגורי בשפר העיר, בשער הדגים אשר ליד הנהר. ואת תשובותי אלה שוה האדון עם הרשום בפנקס בית האסורים ובספר הקטן אשר בידו, וימצא שכֻלם מתאימים יחד. אז נתן אות, והשומר העומד בפתח החדר אחז בידי והוליכני עמו, ושני השרים הלכו אחרינו עד בואנו אל בית הרחצה אשר בקיר החומה. שם פשט השומר מעלי את בגדי הבלים והמטֻלאים ויציגני ערום ועריה, והם עמדו ממולי ויתבוננו בי… ואנכי עמדתי נבוך ונכלם מבלי דעת מה ירזמון עיניהם, בהביטם איש אל רעהו. והשומר גלח שער ראשי הפרוע וירחץ בשרי, ויטהרני ויסוּכני, ואחר פתח הצרור אשר הוכן לפני, ויוצא ממנו כתנת בד דקה ובגדי תפארת וילבישני כבן אצילים. אז לקחני האדון ויברך את שר בית האסורים ויצא עמי דרך השער הנפתח לפנינו, ויעלני במרכבה אשר חכתה לנו ונסע יחדו עד בואנו אל קצה רחוב רוֹקיא. המרכבה עמדה על יד ארמון מפֹאר הבנוי לתלפיות, שם עלינו במדרגות, באנו אל הקומה העליונה, ועבד לבוש בגדי שרד ורקמת זהב על שוליהם מסביב פתח לפנינו הדלת ואנחנו באנו הביתה.

––––––––

עיני כמעט הֻכו בעורון לנגה ברק הכסף והזהב וכל עצמותי רחפו מפני מראה ההוד וההדר המלאים את מעון האדון ביקרו. ראיתי את תמונתי הנשקפה אלי מן המראות וגדולים, העומדים בפנות האולם, הבטתי ולא הכרתי מראה פני ולא האמנתי כי אני אני הוא, הילד האסופי, הנער השובב, אשר כל ימיו התגולל ברפש ויחבק אשפתות, – כי נדמיתי עתה לבן אצילי ארץ ותארי כתאר בני המלוכה. כחולם הייתי ולא האמנתי כי כן בהקיץ אחזה פני. והאדון הובילני דרך האולם והחדרים והלשכות אל עליה אחת, ויורני ויאמר לי: “הנה לפניך שלחן וכסא ומנורה וספרים ללמוד וקסת סופרים לכתוב ויצוע לנוח ומטה לישון. זה יהיה מעונך ופה תלמדו על פי התורה אשר אורך, ומעל שלחני תאכל ועבדי ישרתוך ולא יחסר לך כל. ואתה שית לבך לתבונה, ראה דרכי וַחֲכָם, שמור מצותי וייטב לך! וקנית דעת וגדלת והוספת חכמה ביראת ה', והיית כאבותיך הגדולים בעמם, הנודעים לשם ולתהלה בארץ, ובשמם תקָרא ובכבודם תתימר!”

עד הנה נבוכותי מתמורת פתאום, נפעמתי ולא יכלתי דַבר. אך הדברים הטובים האלה נגעו עד נפשי, לבי חם בקרבי כתנור בוערה, ורגשותי המו ויחמרו בשאון. ואפול לרגלי מיטיבי הנפלא, ואתן בבכי קולי ואקרא ואֹמר:

“הנה בשת פני תכסני, לא אעוז להביט אל מושיעי, לא אדע במה מצאתי חן בעיניך להרבות חסדך עמדי, להקימני מאשפות, לרוממני משער הדגים, להוציאני מבית האסורים ולהושיבני בהיכל תפארה. ועתה הנה לך אני וכל אשר תאמר אלי אעשה, כי לשמור פקודיך ולהפיק ממך רצון זה יהיה כל ישעי וחפצי מעתה והלאה. ועתה יגדל נא חסדך, אדון ביקר, והואילה נא להגיד לי מולדתי ומוצאי! מי הם אבותי הנכבדים אשר שמם רומם תחת לשונך? העודם בחיים? העוד יש לי תקוה לראותם וללחך עפר רגליהם כהתרפסי עתה לרגליך אדוני ומושיעי?”.

“על כל אלה לא אוכל כעת להשיבך דבר – ענני האדון ויעמידני על רגלי – כי סודם כמוס עמדי, חתום במעמקי לבבי. אך שמור מוצא שפתיך להקשיב לכל דברי ולעשות ככל אשר ארוך ולהיטיבך באחריתך. וכאשר תיטיב דרכך, והיית לנער תמים וישר, ומצאת חן ושכל טוב בעיני אלהים ואדם, אפתחה שפתי עמך, אגלה לך הכל, ובעתו אחישנו!”.

––––––––

לא אכביר מלים לספר הליכות חנוכי בבית דון פיראן נוניס קורוניל, ציר ספרד בליסאבון – הוא האדון המושיע – אף לא אנסה להעלות על הגליון כל שיחותיו והליכותיו והדרך אשר בחר עמי ללמדני בינה ולהאיר עיני בחכמת עולם ותורת אל חי – אפס קצות דברים אגיד, כי לנער אחר נהפכתי מאז באתי בצל קורתו. נפשי דבקה בעלית הקיר אשר צוני מעון, אזנים כריתי לי לשמוע בלמודים, שמתי לילות כימים בשקדי על עבודתי, לא יצאתי מדלת חדרי בלתי אם בקרוא אותי איש חסדי לאכול אל שלחנו או לצאת עמו לשוח לרוח היום בגן הגדול אשר לו מאחרי בית מעונו. בלקח הטוב אשר נתן לי הייתי כספוג הסופג את הכל, בלעתי אמריו כבכורה בטרום קיץ ואשת בצמא את דבריו עד כי מלאה נפשי מהם, ובמשך ירחי מספר ידעתי קרוא וכתוב וחשוב מחשבות והבין בספרים ויָדוע בלשון רומית גברת כל הלשונות. בה למדתי את ספרי הקדש, הגעתי עד ספר תהלות דוד המלך, אשר זמירותיו שמעתי מפי כהנינו בבתי תפלותינו. בינותי בדבריו אשר זרו לי עד כה, ולבי השתומם בתוכי על המשורר הקדוש אשר רוח ה' נוססה בו, והעטרה שעטרה לו בת שירתו הכי נעלתה על כתר מלכותו, כי זה מזהב יֻקח ודברי זמירותיו לא יערכו כל אבני היקר במחירם.

“ובכל זאת לא הגעת עד טוב טעמו – אמר לי דון קורוניל, בשמעו מפי תהלת המלך המשורר – כי הדברים אשר קראת הם רק העתקת מלים, אין בהם הרוח החיה באופני שירתו בלשון העברית, אשר קֹדש יקרא לה וכשמה כן היא”.

""ומאין ידע דוד את הלשון ההיא? ולמה זה בחר לכתוב בה מערכי לבו? "" – שאלתי לתֻמי.

“יען כי עברי היה ובארץ ישראל ישב לכסא, ובו בחר אלהי עמו לתת עליו מרוח קדשו”.

“ובכן היה המלך ההוא – איש יהודי?” – שאלתי במבוכה, ולבי חרד על חטאת שפתי, כי נבלתי שם כבודו בחשבי אותו בעם אשר ידעתיו אל נכון כי אותו זעם ה' עד עולם.

“אל תדאג לו ולבבך אל יחרד בנשאך שם “יהודי” על שפתיך – כי גדל כבוד העם היהודי בימים מקדם, וכל ספרי הקדש, אשר עמים יקראו להם “הברית הישנה”, מנו היו ומלשונו העתיקה העתיקו להם”.

“הגם האבות הקדושים, הנזכרים בספרי הקדש, והנביאים חוזי האל, אשר רוח ממרום דבר בם – גם המה היו יהודים, כאלה אשר השמידם ה' מקרבנו?” – העמקתי שאלה, ובלבי חשבתי כי אך התל יהתל בי איש חסדי, בדברו אלי כזאת.

“ומי הגיד לך, נער נמהר לב, כי המעשים אשר נעשו בם בארצנו היו לרצון לפני ה' ובמצותו נשמדו כיום הזה? מי בדורותינו אלה בא בסוד עליון לדעת דבר האל ומשפטו על בני אדם לשבט או לחסד?”

“אותה הלא שמעתי מפי נזירינו הקדושים, יואנו מוכו וברנאלדו הארגוני, המדברים בשם האל ורוח קדשו!” – עניתי בבטחה.

“לא כל הקדוש בעיני ההמון הוא קֹדש לה‘, ולא כל אשר תתעב נפשו זעום אלהים הוא. הלא קראת בספרי הקדש, ולבך הנה ידע, כי גם לפני סתום החזון היו נביאי שקר אשר דברו הות נפשם ויַתעו עמים בכזביהם. ואף כי בדורותינו אלה, אשר אבד חזון מבני אדם ולא ידעו במה יכשלו. על פי דברי “הברית החדשה” מצֻוים הנוצרים לאהוב את כל אדם, וכל אלה אשר אחרת ידברו טופלי שקר המה ואת קדושתה הם מחללים בדברם בשמה דברים אשר לא כרוחה. ולכן השכילה בני למען תחכם באחריתך ואל דברת קנאים או חשֻׁכּים אל תשען. האבות הקדושים הנזכרים בספרי הקדש, ונביאי האל אשר קדושתם יכירו וידעו כל באי עולם, כלם היו הורים ומורים לעם הזה אשר בשם יהודה יקרא מאז אבדו עשרת שבטי ישראל בדרך אשור, בהתבוללם בעמי הארצות. חבה יתרה מוּדעת לעם הזה מאת ה’, כי בו בחר להיות לאור עולם, ובידו הפקיד את ספרי הקדש אשר היו לברכה לכל גויי הארץ. ואם העם הזה לא יפיק רצון מכהנים דומיניקים, כיואנו וברנאלדו, ומכל ההמון הרב, הקטנים עם הגדולים, המקשיבים לקולם – לא זה האות כי רצון ה' הוא, הטוב והרחום לכל ברואיו”.

––––––––

הדברים האלה הרעישוני מאד, כי לא שמעתי כמוהם מעודי.

“תם אני ולא אדע – אמרתי – אם באמת ובתמים תדבר אלי ככה או לנסותני אתה בא, אדני, לראות אם נאמן לבבי עם דתנו. כי לפי דברת כהנינו ונזירינו זה העם היהודי נבזה נמאס בעיני האל, כל מנאציו יבֹרכו וכל השולח בו יד לצדקה תחשב לו. אכן טוב ורחום אלהינו לכל ברואיו, אבל את היהודים השליך מעל פניו עד עולם, כי עם מרי הוא, בנים כחשים. גם בהתנצרם לעיני כל לא ירחמם עושנו, כי שקר תמיתם ולא אֵמון בם. ולא נחשבו גם המה בעיניו כבני אדם ולא נמסרו בידי השטן להתעותם בדרכי שאול, אזי מצאו גם הם מחסה בצל כנפיו, ולא היו שנואים ונרדפים ומתעבים בעיני כל כיום הזה”.

“אם למשפט כזה נערוך עם ועם – ענה דון קורוניל – אזי לא תמצא אף אמונה אחת בעולם אשר יאָמר עליה כי נכח ה' דרכה. הן כשנאת הנוצרים את היהודים, כן שנואים הנוצרים להמחמדים, אשר הדפום מפניהם בארץ הזאת וישלטו בה באות בשנים. אכן גברה פה יד הנוצרים בשנות המאות האחרונות וישיבו להם כפעלם ויגרשום מפניהם.. אבל מעבר לים דרומה, בארץ הברבריאה, וברוב ארצות אפריקה ואזיה, שני חלקי העולם הגדולים הרבה מאירופה הקטנה, יד המחמדים בלבד רוממה ודתם שלטת בכל. כמה רגשו גויי הנוצרים, עלו ברבבותיהם מכל קצות אירופה בקנאם קנאת אמונתם, הרסו את ארץ הקדש לכבשה ולקרעה מעל גבול המחמדים, נלחמו עליהם שנים רבות – ולא יכלו להם, כי חזקו המחמדים מהם ורֻבם ככלם הוצאו חללים או נפלו בשבי וימָכרו ממכרת עבדי עולם בכל ארצות המזרח. הלזאת נאמר, כי שם בארצות ההן לא נחשבו הנוצרים בעיני ה' כבני אדם ועל כן הסיר פניו מעליהם ויתנם בידי אויביהם? אמנם כן יאמרו המחמדים, בהתפארם באמונתם כי היא האמיתית, אפס זולתה, ועל כן יקראו לעצמם בשם “מאמינים”. אולם שים פניך הלאה, אל מעמקי אזיה! שם בארץ הודו וסביבותיה יש אמונה אחרת ותורה אחרת, היא התורה הבוּדהית, אשר קדמה חמש מאות וארבעים ושלש שנה לתורה הנוצרית ואלף ומאה וששים וחמש שנה לתורה המחמדית, ובה מחזיקים עמים הרבה העולים במספרם על המחמדים והנוצרים גם יחד. מהם יצאו המונגולים ויעלו לפני שלש מאות שנה כנחל שוטף על כל הארצות ויחריבון ויהפכו עליהן על יושביהן – העל כן נאמר כי בעת ההיא גברה יד אלהי הבוּדהים, וכל באי עולם נאשמו עקב אשר לא האמינו בו ולא אבו בתורתו הלוך? או אולי יתעה אדם לאמר: פה באירופה רוממה יד האל האחד ושם באזיה ואפריקה ימשלו אלהים אחרים – הלא זו האמונה באלהים הרבה, ותוצאותיה אל עבודת האלילים, אשר תועבה היא לכל העמים גם יחד! על עבודת האלילים התקוממו היהודים ראשונה, בשמרם אמונת אל אחד על פי תורת משה רועם ונביאם. ובעקבותיהם אחזו הנוצרים, ואחריהם המחמדים, שכֻלם מאמינים באחדוּת האל בורא העולם, ורק בפרטי דעותיהם נחלקו ביניהם, וכל אחד משלשה בעלי האמונה באל האחד בוטח בלבו כי אך לו דעת האמת והאחרים תעו מדרכה וילכו שולל. המשפט בדבר הזה אך לאלהים הוא, וכל המתאמר לבוא בשמו ולתת קנאתו באלה אשר לא כמחשבותיו מחשבותיהם, הוא שוגה או משגה, תועה או מתעה, ואם כה או כה רבה חטאתו לפני ה', גדול עונו מנשוא!”.

“ובמה איפוא יזַכה אדם את ארחו למצוא דרך האמת ולא תֵחשב לו אמונתו לחטאה בעיני האלהים?”.

""לבקש את הדרך הזאת יוכל כל איש אשר נתן ה' עליו מחכמתו העליונה. וכן אמר המלך דוד בקדשו אל בנו שלמה, החכם מכל אדם: “דע את אלהי אביך ועבדהו”5. אבל חלילה לאדם לאכוף דעתו על אחרים ולתת לחרם את אלה המכירים את ה' על פי דעה אחרת אשר לא כלבבו – ועל זה הוסיף לאמר: “כי כל הלבבות דורש ה' וכל יצר מחשבות מבין”.

“אם נא מצאתי חן בעיניך, אדוני הטוב, ונתת לי מורה אשר יורני דעת בלשון אשר בה שפך המלך הקדוש הזה לפני ה' שיחו – כי כלתה נפשי לדעת דרכו ולבוא עד תכונתו”.

“שאלתך אתן לך בנפש חפצה; אבל עוד לי אליך מלים בדבר אשר שאלת: במה יזכה אדם את ארחו למצוא דרך האמת? אמנם לא כל בן אדם זוכה להגיע אל דרך ה' על פי דעתו כי לא רבים יחכמו לחקור זאת. ועל כן אין טוב לאדם כי אם לעשות כדבר המלך דוד: לדעת את אלהי אביו, לאחוז באמונת אבותיו ולמור אותה כסגֻלת קדש אשר השאירו לו אחריהם מורשה. את דברי אלה שים אל לבך, הסכינה עמם, למען אמצא לבבך נכון אל החדשות והנצורות אשר יש את נפשי לגלותן לך לעת מצוא”.

ומתי תגיע העת הזאת? מתי יבוא היום אשר תגלה לי הסוד הכמוס עמך על דבר מוצאי ומולדתי?"" – חננתי אליו קולי, בזכרי את דבריו הראשונים אשר השמיעוני באספו אותי אל ביתו.

“הלוא אמרתי לך, נער נמהר, כי בעתו אחישנו! – ענני בהעבירו ידו על חלקת לחיי באהבה – והיום ההוא לא ירחק חק, כי בידך הוא לקרבהו ולהחיש בואו, אם תשכיל לסַגֵל לך את הלשון הקדושה, אשר בה כתב המלך המשורר את ספרו, כי בה כתובים גם הדברים הנוגעים לך, תקראם – ועיניך תפקחנה לראות ואזניך לשמוע ולבך להבין קשט אמרי אמת. גם אמנם רואה אני כי אלהי אבותיך הוא בעזרך ~ הוא יצק עליך מרוח קדשם, ואשר ילמדו נערים אחרים ימים על שנים בעמל נפש, אותה תלמוד ותדע בירחים אחדים על נקלה ומבלי משים. לכן חזק ואמץ והיה שקוּד למוד ולדעת את הלשון אשר אורך, וה' אלהים יעזר לך ועצתי ישלים ותושיה תראה בשמך!”.

––––––––

ביום המחרת בבקר השכם בא דון קורוניל אל חדרי, ויורני אותיות ה“אלף-בית” העברי ונקודותיהן, וכמעט הָרגלתי לקראן ולכתבן, נתן לי לקח טוב בספר תורת משה, ולימדני חקות השפה ותבנית מליה ויסודי בניני השמות והפעלים ומשקליהם ונטיותיהם לכל דרכיהם. ואחר נתן לפני את העתקת הרומית, להבין ממנה פרוש המלות וכוָנת הענינים, וכל דבר הקשה ממני הואל באר במתק שפתיו. ובשקידתי הרבה הוספתי לקח, ומקץ ירחים אחדים כליתי קריאתי ולמודי בספרי הקדש עד תמם. זכיתי להשתעשע במליצות בן אמוץ והנביאים הדומים לו בסגנונם, לקחת מוסר השכל ממשלי שלמה המחֻכמים ומשיחות איוב ורעיו הנשגבות. ומכלם הכי יקראו לי זמירות דוד בן ישי – בהן התעופפה נפשי על גפי השירה העברית, התרוממה גבהי שחקים. מצאתי מעטה הוד לחליפות רגשותי ולכל חושי בי, להגישם בכלי קדש לפני אלהי צורי, מדי ישאני רוחי לשפוך לפניו שיחי. ובהעלותי על לבי כי האוצר היקר הזה הגיע לנו מהיהודים, מלאתי רגשי כבוד לעם הזה אשר רבים בוזיו ומשנאיו מאז ומעולם, ואתפלא על כל מנאצי שמו, המשלמים לו רעה תחת טובה. “עם אשר אלה לו – אמרתי בלבי, בהגיגי בספרי הקדש – העם אשר בו בחר ה' בימים המקדם להביא ברכה כזאת לעולם, לא יתכן כי השליכהו מעל פניו לנצח – כי לא אדם הוא ויתנחם. אכן צדק אדני ואיש חסדי במשפטו על ישראל! כן דבר משה בניאו בשם אלהיו: “ואף גם זאת, בהיותם בארץ אויביהם, לא מאסתים ולא געלתים לכלותם, להפר בריתי אתם”6, וכן דברו עליו נביאיו הקדושים ויתנו לו תנחומות אל, כי צדקת אבותיו תעמוד לו להותירהו לטובה ואחריתו לא תכרת!”.

מחשבותי אלו גליתי לפני אדוני ומושיעי. ובשמעו זאת מפי, אורו עיניו, ויחבקני וירצני כאב את בנו.

אבל כל זה לא שוה לי, כי כלתה נפשי לדעת קורות העם היהודי וכל המוצאות אותו מזמן סתוֹם החזון ועד הנה. בספרי הקדש הגעתי עד גלות בבל ועד שיבת ציון ובנין ירושלים והמקדש בימי מלכי פרס, שהיא במחצית האלף הרביעי למספר בני ישראל, ועתה הנה הגענו לסוף המאה השלישית לאלף השישי למספרם – ומה קורותיהם ומעבדיהם במשך אלף ושמונה מאות השנים שעברו מאז ועד היום הזה?

“גם שאלתך זו אתן לך” – ענני אדוני במאור פניו, בשמעו את בקשתי. ובדברו קם ממקומו ויקראני ללכת אחריו.

ירדנו במעלות הארמון ונשפיל עד המדרגות המוליכות אל המרתף אשר מתחת לבית, ולאור העששית אשר הדלקנו באנו במבוא צר המטה עקלקלותיו עד הגיענו אל קיר סלע. ודון קורוניל הוציא מחיקו יתד ברזל קטנה וישימנה באחד הנקיקים וידחקנה בחזקה. והנה נשמע קול אופן הסובב על צירו. הסלע התחלק לעינינו וחלק גדול ממנו נסב לאחור, ולפנינו נפתח מבוא חדש המוליך אל מערה רחבת ידים; בה שלחנות וכסאות ומצעות וכל כלי בית, ובמעלה הקירות נראו לי חלולים הרבה העשוים בחכמה להוציא את האויר הכלוא בתחתיות ארץ ולהכניס תמורתו רוח צר הנקל לנשימה. חפצתי לשאול את אדוני: מה דבר התכונה הזאת ולמה כל אלה לו? אך התאפקתי, בדעתי עם לבבי כי לא יסתיר סודו ממני אם יוכל לגלותו לי. עד כה וכה קרב דון קורוניל אל ארון גדול העשוי באחד הקירות, ובפתחו דלתותיו נראו לי שלש מערכות. באחת נמצאות מגלות גדולות ועבות הכרוכות על גלילי כסף ועטרותיהן זהב ומעטיהן משי ירקרק אדמדם, מרֻקם זהב ומשֻׁבץ אבני חן. בשנית – מגלות קטנות ודקות, הנסמנות על גביהן באותות המספר, ובשלישית צבורים חפצים הרבה השונים למיניהם וערכם, ואליהם דבוקות פסות ניָר, הרשומות גם הן במספרים ההם. עודני מתבונן ומשתומם על המראה, ודון קורוניל לקח את המגלות הקטנות אשר במערכה השניה ויסדרן על השלחן, ויקשרן בפתיל משי, וישימן לחבילה אחת אשר נתן על ידי. ואז נעל את דלתי הארון ויקח העששית בידו ויצוני ללכת לפניו והוא יצא אחרי. המערה נסתמה מאחרינו באפס יד, ואנחנו שבנו בדרך באנו ונעל למעלה עד הגיענו אל מעון בית אדוני ואל עלית קיר מושבי.

––––––––

ממראה עיני במערה הנסתרה נוכחתי לדעת דבר אחד אשר עלה על לבבי זה כבר, אך לא נועזתי להגות בו, פן אשגה כדמיוני ותֵחשב לי לחטאה, בחשדי את אדני על שקר. שיחותיו עמי על אדות היהודים העירו בלבי עליו חֶדש, כי גם הוא מן המַרנים, אשר אך במראה נוצרי יתודע לרבים ובסתר לבו שלם הוא עם עמו ודתו כמלפנים. המגלות המפֹארות, הטמונות במערה הנעלמה, אשר רק הוא יודע מוצאה ומובאה ובידו סוד הפתח אשר בקיר הסלע, הורוני לדעת אל נכון, כי הן ספרי התורה הקדושה ליהודים, והוא שומרה בסתר ומכבדה כראוי לאיש אמונים החרד על דת אלהיו. אכן לא נפל ערכו בעיני בגלל הדבר הזה – כי כבר רחק מלבי כל רגש שנאה וקנאה לעם היהודי, ואף כי לאיש הנכבד הזה אשר באהבתו וחמלתו קנה כליותי ולבי – כי הנמצא בכל הנוצרים בני עמי איש אשר ידבנו לבו להפליא אלי חסדו כמוהו? – אך לזאת חרד לבי, בהעמיקי שאלה: על מה ולמה בחר האדון הזה בי להרבות חסדיו עמי? מודע הבדילני לטובה מכל הנערים כגילי, אשר הושבו בבית האסורים כמוני – מהם השע עיניו ואחריתם עדי אֹבד, ואלי האיר פניו ויחלצני מרעתי וישביעני מטובו ויאהבני נדבה כיום הזה? היש את נפשו להטותני אחריו, להביאני בברית עמו וליַהדני כמוהו? לרעיון הזה רגזתי תחתי – כי בכל חמלתי ונודי לעם האמלל הזה, לא יכלתי להבליג על תועבת נפשי אשר קננה בי מילדותי, בשמעי שם היהודי תמיד מנֹאץ וזכרו לקללה בפי כל. הרעיון הזה השכיחני רגע אחד את כל הטוב אשר מצאתי באדון הזה ובעם היהודי אשר בשמו ידגול, ויעל על לבי רעיון אחר, איום ונורא מהראשון, וזה הוא: אולי יש עם לבב האדון היהודי דבר בליעל: להלעיטני ולפטמני כעגל מַרבק ולשחטני לחג הפסח ולשים דמי בעֻגות המַצות אשר יאכלו בני עמו כמשפטם? אבל כרגע השיבותי אמרי לי: אם לזאת אספני אל ביתו, לזבחני זבח רשעים ולשפוך דמי על יסוד אמונתו – למה זה איפוא הערה כחו ולבבו ללמדני ארחות צדק ולהשכילני בינה ולהורותני חכמה ודעת לשון וספר? הכי לא יצלח נער נוצרי להיות ליהודים לקרבן פסח בלתי אם בדעתו לשון קדשם ובהבינו שפת רומה העתיקה? – לא! – השיבותי עם לבבי – הדבר הזה לא יתכן, ורבה חטאתי לו בחשבי עליו כזאת. הזה גמולו ממני כי אחשדהו בעון חרב, עקב אשר היה לי כאב רחום ויאמצני כבן לו? – שבתי והפכתי בדברים, ואקום בפני על מחשובתי הרעות, ואכָּלם מפני זדוני ורוע לבבי, ונֹחם נסתר מעיני עד כ גמרתי בלבי להתודות לפני אדֹני ולבקש סליחתו על משוגתי ומשובתי, אולי ירחמני כגדל חסדו, ישא פני וירצני. ואולי עוד יאות להגיד לי פשר דבר ולהשיבני בפיהו על השאלות הנפתלות העולות מאליהן למרות רוחי ולהרגיז מנוחתי.

חשבתי – עשיתי. וכבוא דון קורוניל אלי החדרה, התנפלתי ארצה ואבך מנהמת לבי ואתודה לפניו על הרעה אשר חשבתי עליו. ואתחנן לו לסלוח לי כעל כל פשעי ולעשות עמי אות לטובה, להבינני פשר דבר ולגלות לי סודו הכמוס עמו, ולא אבוא עוד במסה, לחשוב הוות בלבבי ולהעמיק סרה ברעיוני רוח.

לשמע דברי התעצב איש חסדי ופניו קבצו פארור, וילך דומם בחדר הנה והנה, ואנחותיו פרצים יצאו מקירות לבו. לאחרונה עמד ממולי ויען ויאמר:

“קום וקרא את המגילות אשר העלית עמך ממחבואי, קראן כסדרן, וכהתמך לקרוא אותן עד תֻּמן, אז אפתחה שפתי עמך, והגדתי לך הכל, לא אעלים ממך דבר, כי על כן הביאותיך בצל קורתי!”.

––––––––

כן דבר האדון ויצא בנפש מרה. ואנכי התנפלתי על המגלות בכל חשק לבבי ואקראן בתאות נפש. שלשה ימים ושלשה לילות, לילה ויום, מנעתי אֹכל מפי ותנומה מעפעפי, מבלתי יכֹלת לגוע מהן עיני.

כל המגלות יחדו הן ספר זכרונות דברי הימים, כתובים לבית דוד בידי צאצאיו מדור לדור. אבות לבנים יודיעו קורותיהם והעתים אשר עברו על עמם בימיהם. והזכרונות אחוזים זה בזה כטבעות בשלשלת – זו שלשלת הגלוּת הארוכה, המטלטלת את העם היהודי טלטלת עולם; זו היא גם שלשלת היחש לבית דוד, החי וקים לעולם. כי כן נשבע ה' לדוד אמת, לא ישוב ממנה, “לתת לו ניר ולבניו כל הימים”7.

ומה נוראה מפלת העם הזה, אשר יד כל היתה בו לרעתו! ומה גדל כבוד העם הזה גם אחרי נפלו! אמנם כוס מיד ה' היא לרבים עמים, גדולים ועצומים ממנו, כי כהתנשאם ויבֹּלו, וובהתרוממם מעלה כן העמיקו לנפול, אבל הם בנפלם התגלגלו תחת שֹאה, נבלעו בהמון מנצחיהם הפרועים מהם ולא נודע עוד כי באו אל קרבם – והעם היהודי גם בנפלו לא הוטל ולא נכחד קִימו, כמו תאחז בו יד אל מסתתר, להוליכהו דרכי חשך עד עת קץ, להאפיל עליו לילו הארוך עד שובו לראות אור עם שמש. אך שקר נחלו להם אויביו מסביב, אשר בהשליכם עליו אימים, יתקלסו בו ויתנוהו למוג לב, הירא וחרד מקול עלה נדף – ולו היתה נפשם תחת נפשו, כי עתה אל נכון לא עמד לבם ורוחם לא קמה עוד. העם היהודי לא יתפאר בגבורתו, לא יצלצל בחרב אשר הפילו מידו בשברם את אזרֹעו מקנה; אבל נעלה הוא בכח לבבו הכביר, זו כחו לאלהיו, בהחזיקו בסגֻלה האחת אשר נשארה לו מכל מחמדיו מלפנים. תורתו היא הנותנת לו חיל ועצמה, אמונתו היא אשר תאמצהו ותשגבהו ישע. בה יחזק כסלע איתן וכל עמי עולם לא יניעוהו ממקומו! מראשית כזאת חזינו, בימי אנטיוכס8 ואדרינוס9, וגם בדורות האחרונים אותה ראינו בזמן נוסעי הצלב10 ובימי המגפה השחורה11, כי בעד תורתו ואמונתו ישליך נפשו מנגד, ישחק למות ולא יחת. אכן לא יירא מות, ועל כן יראה חיים וכירח יכון עולם.

אף על זאת פקחתי עיני, ואמצא בם מדה אחת הנטועה בם מאבותיהם וגורל אחד יפול להם בחבל מראשית הימים ועד דורותינו אלה – כי כאשר יניח להם ה' מאויביהם, ונטו המה אחריהם, ודבקו בם ובמנהגיהם באהבה רבה עד כי עוד מעט ונבלעו בתוכם. ופתאם תעבור רוח קנאה מאת ה' על העמים אשר בהם דבקו, והפֵרה את האַחוה, והעירה עליהם שונאים בנפש, והקיצו מזעזעיהם, והדפום בחמה מעל עמיהם, וקם עליהם שאון מסביב, ונתנו כלם קנאתם בם, ופערו פיהם לבלעם כשאול חיים! אז יעמדו היהודים כעצם בגרונם; הרכים מחמאות בעת רצון יקשו כברזל בימי רעה, כי יתנו לב אחד לשוב על עקבם, ושבו לבצרון, והחזיקו במעוז אמונתם, וכל כלי יוצר לא יצלח עוד עליהם להעתיקם מחביון עֻזם. וכאשר שמענו עליהם מלפנים, בימי שפוט השופטים12, כן ראינו בארצותינו בימי מלכי הגותים המערבים13 וכן נחזה בימים האלה. ועֵדינו הם המַרנים היושבים בקרבנו, אשר בתוכם יֵחשב דון קורוניל, אדוני ומגן ישעי. וכאשר אראה הנהו להם לקצין וראש כי המערה ערוכה בכל ושמורה להמון רבה, אשר יבואו שמה לעתים מזֻמנים, לעשות חקי דתם במקום לא שזפתו עין, ולא עדה עליו איש זר אשר לא מעדתם.

––––––––

הדברים האלה הגדתי לדון קורוניל, ככלותי לקרוא את המגלות עד תֻּמן. לא כחדתי ממנו רעיוני והגות לבי לא כסיתי עוד – כי היה דבר התיהדותו גלוי לעיני, ולו הואיל להעלימה ממני, אזי לא גלה לי מסתריו ולא הראני את מוצא המערה ומבואה. ובמשפטי זה לא שגיתי, כי היו דברי לו לרצון; אך במשפטי על דרך בני עמו הבין לי משוגתי, בהשיבו על דברי לאמר:

“לא בכל עת וזמן עלתה בידי אחי בני עמי לשוב על עקבם ולהתכנס בדתם כצב בקליפתו. כי יש גבול וצבא לקרבת היהודים והליכותיהם עם העמים שכניהם. התזכור את דברי יהודה בן יוסף במגלה האחרונה אשר קראת? שם נאמר על אֹדות יהודי ספרד לאמר: “פזורים הם על כל הדרך הרחוקה אשר בין דת אבותיהם והדת השלטת”14 – והדברים נאמנו מאד ותוצאותיהם פשוטות ונכחות למבין, כי קרתם לדת האחת או השנית היא היתה אבן בֹחן לאמונתם בימי מסה, בבוא עליהם כנהר צר. כמראה הזה ראינו בימי שלמנאסר מלך אשור, בגלות עשרת שבטי ישראל מעל אדמתם, כי בהצמדם לאלהי העמים אשר סביבותיהם התבוללו בשכניהם וכן נבלעו בתוכם, “הוּסרו מעל פני ה'” ולא הכירם עוד מקומם15. כן היה גורל ההילנים בימי החשמונאים, כי כהרחיקם ללכת כן העמיקו סרה מעל אחיהם ונוספו גם הם על אויביהם16, וכן היה גם מקרה אבותינו בדורות האחרונים. ובדבר הזה נפלאו יהודי אשכנז מאחיהם בספרד, – הראשונים התהלכו תמים עם דתם ואמונתם, ומעודם לא רחקו מעל גבולן, ועל כן כבוא כשאה אידם התחזקו בעד אלהיהם, לא בקשו גאולה בתמורה ויבחרו מות מחיים17; לא כן האחרונים, יושבי חצי האי הפירינאי18; הם התאמרו להיות חכמים מאחיהם יושבי גלילות הרינוס, בקשו נתיבותיהם בהליכות עולם, התאמצו להדמות לאזרחי הארץ ולהיות כמֹהם, ולא ידעו כי בעת רעה, בהנתן רשות למשחית, לא תושם פדות בין האדוקים בדת אבותם ובין הבועטים בה לעיני השמש – כי בחבל אחד ימַדו גם יחד. גם עַם יהודה מאן לדעת כל פשרה בעניני אמונה ודת, וכאשר הואילו השומרונים להתאחד עמם בבנין בית ה', השיבום אחור בחרפה ובוז19 – ולמה זה ייטבו העמים ממנו בהיות ידם על העליונה? – אלה תולדות אבותינו ואחינו המתבוללים: מהם אשר עמדו על מפתן הדת השלטת בטרם תבוא העת הרעה, ובנוח שבט מוסר על גורלם הרחיבו צעד, פתחו חרצֻבותיהם ועִם עַמם מלפנים לא ינֻגעו עוד לעולם. מהם אשר לא רחקו בלבם מדת אבותם, ובבוא עליהם הוה, שבו אל הגבול אשר גבלו להם ראשונים, ויבחרו במות או לצאת בגולה מהתכחש לצור חֻצבו. אבל עוד רבים בהם עמדו באמצע, ובבוא חבל להם חשבו מזמה לאחזו בשני קצותיו, ויערימו עצה להיות זוכים לשני שלחנות כאחד, אבל תוחלתם נכזבה, כי שניהם יחדו אבדו להם. על פי עמדתם רחקו מדת אבותם, ולעשות מצותיה יוכלו רק לעתים רחוקות, בבואם בתחתיות ארץ, במערות סתרים כזאת אשר חזו עיניך; ועל פי דעתם רחוקים המה מדת השלטת, ואת מצותיה הם עושים רק לאַחז עיני שומריה, אזרחי הארץ, העוינים אותם כל הימים, בידעם כי לא נאמנה רוחם עם אלהיהם, ואך ערום יערימו לעיניהם לגנוב את לבבם. זה גורל האנוסים, המַרנים, אשר בתוכם אחשב גם אני וביתי! הולכים אנחנו קדֹרנית בתהפוכות דרכנו עם אלהים ואדם, שמים וארץ מתקוממים לנו וסביבינו נשערה מאד!”.

""אם נא מצאתי חן בעיניך, אדֹני, ספרה נא לי, מה הגיע ליהודים בספרד ומתי רבו האנוסים בהם? כי המגלה האחרונה נכתבה לפני מאה וארבעים שנה, בהיות היהודים הספרדים עוד שוקטים על שמריהם, ובהם עוד נמצאו נשיאים ויועצים למלכי ארץ, אך כותב המגלה ההיא היה חכם הרואה את הנולד; הוא הבין לאחריתם, כי כן היה דברו אז לאמר: “רק כפשע בין היהודים הספרדים ובין מצב אחינו אשר בארץ אשכנז 20 – ומתי החלה הרעה לעשות בהם שׁמות? מתי באה החזות הקשה אשר הֻגד עליהם מפי יהודה בן יוסף? ומה היה לבית אברבנאל, הנצר משרש דוד בן ישי? העוד נשאר שריד למשפחה הזאת, כמסֹרת השמורה בידה מדור לדור?”.

“אנכי מראש ידעתי את אשר תשאל, ולעשות רצונך הקדמתי. האל לך המגלה אשר כתבתי אני! בה תמצא את כל אשר תבקש”.

בדברו הוציא מחיקו גליון גדול ויתנהו לי. ואנכי חשתי ולא התמהמהתי לקרוא לפניו את הכתוב בתוכו. והוא ישב לנגדי להקשיב לכל מוצא שפתי.

––––––––

ואלה דברי המגלה:

""אֲנִי הַגֶּבֶר רָאָה עֳנִי בְּשֵׁבֶט עֶבְרָתוֹ.

אוֹתִי נָהַג וַיֹּלַךְ, חֹשֶךְ ולֹא-אוֹר.

""כקינת ירמיהו על שבר עמו כן אקונן מרה בהשתפך עלי נפשי, בהעלותי על לבי את כל הקֹרות את אחי והרעה אשר מצאה את ביתי. הה, כי באו ימי הפקודה, כלתה לנו הרעה אשר מצאה את אבותינו מלפנינו. עתה נראה עלינו פעלה, ושד ושבר, גלות ועַקר כתֻמם באו לרגליה ויבלעונו ממקומנו, וישערונו כסופה, ואחריתנו תמה נכרתה.

“החזות הקשה אשר הֻגד לאבותינו מפי יהודה אברבנאל באה בדור שאחריו, בשנת קנ”א לאלף הזה, מאה ושלש עשרה שנה לפנינו. ראשית רעתם באה עליהם בימי דון יואנו הראשון, בן המלך העז דון אינריקו, הוא אינריקו די טרַסטמַרה, אשר הרג בחרב את אחיו המלך דון פדרו “אוהב היהודים”. המלך אינריקו היה אסיר תודה לכהני אמונתו, כי הם קדשו את נזרו אשר לקח בגזל וברצח, ומלכותו נכונה על ידם. ויאות להם לעשות חפצם, להצר צעדי היהודים ולשבור גאונם בחקי עמל אשר הבדילום לרעה. רק באחדים מהם עוד בחר להעמידם לפניו, במצאו חפץ בעשרם וחכמתם. בהם הכי נודע דון שמואל אברבנאל, בן יהודה בן יוסף, כותב המגלה האחרונה, אשר בעזרת אחד מחסידי אומות העולם נמלט עם בנו זה הקטן מהרעה אשר מצאה את היהודים באשכנז, וישב עמו על מקום מגורי אבותיו, היא העיר שיביליה אשר בספרד. ושמואל הלך וגדל בעשר וחכמה ובכל תושיה, ובו בחר דון אינריקו לשומו לשר ויועץ בממלכתו. ולו היה חבר בחצר המלך ושמו דון יוסף פיגון, אשר נשא חן וחסד מלפני דון אינריקו כמוהו, ויהי לו לראש גובי המס. והנה החל השטן לרקד בין השרים היהודים הקרובים למלכות, כבימי המלך אלפונזו מלפנים21, ואחדים מהם הביאו דבת יוסף אחיהם רעה אל המלך, כי שלח ידו באֹצר, הממשלה. בראשונה קצף המלך עליו ויתנהו במשמר ויענשהו ענש רב, אבל אחרי כן נחם על מעשהו וישיבהו על כנו. אז מצא דון יוסף אוֹן לו לעשות נקמות באויביו ולהשיב להם כגמולם. והמכשלה רבה אז ביהודים מפני המלשינים, אשר קמו מתוכם, לתת לאויביהם פתחון פה ולהבאישם ביושב הארץ. והרבנים התאמצו לעמוד בפרץ ולבער הרעה מקרבם, ובכח אשר היה להם לדון דיני נפשות, עשו שפטים באחיהם הנפשעים ולפעמים דנום גם למיתה. משפט כזה הוציאו בשיביליה גם על דון יוסף פירגון, ובמות המלך דון אינריקו22, ודון יואן בנו הלך לעיר בורגאש אשר בקשטיליה הישנה לשים כתר מלכות בראשו, מצאו רבני שיביליה ידים להם לעשות בדון יוסף משפטם החרוץ. ושליחי בית דין באו בערמה אל בית איש חרמם בבקר השכם, ויעירוהו משנתו ויתפשוהו ויכרתו את ראשו מעליו. ויהי הדבר למכשול עון ומזכיר פשע לכל היהודים אשר בספרד. המלך הצעיר קצף עליהם מאד על אשר נועזו בנפשם, להמית בימי שמחתו ומועדו את האיש אשר גדל כבודו בעיני אביו, וחמת השרים והעם עלתה עד להשחית, כי היה השר היהודי הזה רצוי ואהוב לכלם. ויהי המעט להם השפטים אשר נעשו בשופכי דמו, כי הוקמו על הגזרות הקדמוניות אשר יצאו עליהם מלפנים בימי מלכי הגותים המערבים23. אז באו על היהודים הספרדים ימי אחיהם האשכנזים – כי מעֹצר וממשפט לֻקחו, ומקרב שכניהם גֹרשו, בכל עיר ועיר נקבעו להם רחובות מיֻחדים, לבל יהיה להם דבר עם הנוצרים, גם שריהם ועשיריהם הקרובים למלכות נהדפו ממצבם, נהרסו ממעמדם, כי חק נתּן מאת המלך לבלתי תת עוד ליהודי כל משמרת פקודה בממשלה ובמדינה. כן נבדלו היהודים לרעה בקשטיליה, הממלכה הראשית בספרד – לא נשאר להם בלתי אם דמם לנפשם, לבלתי היותו נחשב כדם אחיהם באשכנז, אשר כל החפץ ישפכנו כמים. וגם הזכות הזאת שֻׁדדה בידי רֶשע, במות המלך יואן, ובנו דון אינדיקו השני עלה למלוכה אחריו, והוא ילד בן עשתי עשרה שנה, נער הנתון בידי רבי הממלכה לשלוט בשמו, ולבב השליטים חלק בקרבם, והעזובה רבה בקרב הארץ. אז ידעו צוררי היהודים מועדם לשלוח ידם בעם חרמם ולעשות בהם כרצונם.

“פתאום התקוממה להם כל ארץ ספרד, ובכל הערים והמדינות, בקשטיליה וארגוניה ובוַאלינסיה וקטלוניה, וגם באיי הים, ערכו יושביהן הנוצרים מטבח נורא ליהודים היושבים בתוכם. שלשה ירחים24 נשפך דמם כמים בקרב חוצות, פני זקנים לא נהדרו ועל נשים וילדים לא חסה עין. לבד אלה אשר נאנסו או נאותו להנזר מעל עמם ואמונתם ולבוא בברית הדת השלטת, וחיו. ויהי מספר האנוסים כמאתים אלף נפש; אבל אין מספר להחללים אשר הומתו או המיתו את עצמם על קדושת שם ה', כי עצמו מספור. בקדושים האלה נמנו כל בני משפחת הרא”ש בטולידה הבירה, אשר הראש בקרה, הר""ר יהודה בן אשר, שחט בידו את אשתו וחֹתנתו וצאצאיו ואחר שלח יד בנפשו. ובאנוסים הכי נודע השר הגדול בעמו, דון שמואל אברבנאל, אשר בהמירו דתו הוסב שמו דון יואן די שיביליה25.

––––––––

""כגוף בלי נשמה נשארה כנסת ישראל אשר בספרד אחרי ההרג הרב שהיה בה. כי מבחר בניה יצאוה ורוב חכמיה ונכבדיה אבדו ממנה. אלה נגזרו מארץ החיים וימותו בעצם תֻמם, ואל החלצו ממנה וימירו דתם לעולמים. הרבה מהאנוסים שמחו על הגאולה ועל התמורה, כי עוד בשבתם בתוך עמם רחק לבם ממנו; בהם עוד נמצאו כאלה אשר הפך לבם לשנוא אחיהם וישיתו ידם עם צורריהם. אבל רֻבם הומרו ביד חזקה, כי חמלו עליהם מכיריהם ומכבדיהם הנוצרים ויכניסום בדתם על כרחם, למען חייהם. הם נשארו שלמים בלבם עם אמונת אבותם, ויאהבוה ביתר שאת וביתר עז – כי בדברים המסורים אל הלב אין שלטון לאגרוף רשע וכל יד עמל לא תטהו. – רבים מהם בקשו אף מצאו תחבֻלות לעזוב את ארץ הדמים ולשוב בגלוי אל עמם ואלהיהם, והנשארים התחפשו, מיראתם את הקנאים, ויתנצרו לעיני רואיהם, ויתיהדו בסתרי חדריהם. ובשבת מלך ישר לכסא, השליכו המסוה מעל פניהם, ויתחברו אל אחיהם, ובעלות עליהם רוח המושל, שבו שמו להם סתר פנים, ויעבדו לשתי רשויות, לאלהים שנָים. עליהם סמכה חמת הכהנים אזר הבינו אל דרכיהם, וילינו את העם עליהם, ויפחו בו אש קנאות ומשטמה עזה, ותגדל שנאתם את המַרנים משנאתם את היהודים. אך לא יכלו לגעת בהם – כי מאז באו בברית הדת השלטת, הורמו מעל אחיהם היהודים, הנגשים ונענים מהרדיפות והגזרות המתחדשות עליהם בכל עת, הורמו גם מעל רוב אצילי הנוצרים בשאר רוחם וכשרונם הרב אשר נשארו להם מעמם מוֹרשה, ויעשו עֹשר רב וימצאו להם הון ואוֹן, ויעלו אל גרם המעלות בכל משמרות הכבוד בממשלה ואף בכהונה הגדולה. ויתחתנו בראשי אצילי הארץ, את המשפחות המיֻחשות והעתיקות, שהן עמודי הממלכה בספרד, והם היו למגן לכל יותר האנוסים. והכהנים והעם התאמצו בכל עת להרוס אליהם ולנקום מהם נקמת דתם המחֻללה, ורבים מהאצילים נספחו אליהם מקנאת עם – כי צרה עינם בעֹשר “היהודים המתנצרים” ובכבוד אשר נחלו להם בשומם כזב מחסם. אך ידי כלם קצרו מלהגיע אליהם,ותהי קנאתם ושנאתם כאש יֹקדת במסתרים בטרום תפרוץ ותהי כתֹפת לכלם.

––––––––

“והיהודים הנשארים באמונתם הלכו מדחי אל דחי, צורריהם לא הרפו מהם ולא השיבו ידם מבלע, ו”מומרים להכעיס"" הוסיפו מכאב על יגונם, ויַלאום תמיד בוכוחיהם על דבר האמונות והדעות, הם שלחו רסן מעל פניהם וידברו הות נפשם למען הרעימם, והנעלבים נאנסו לעצור ברוחם מבלי השיב על חרפתם, פן יעבור על פיהם דבר מר ונשמדו כָלה מפניהם. קהלות קטנות עם גדולות ספו ותמו מתגרת יד אויביהם. די היה לאיש נוצרי לשים עלילת שוא ליהודי אחד למען הבצע, והכהנים והעם קמו י",ההשכלה,
אברהם שלום פריברג,הקוצה,"אני עמיהוד בן אלידע, בן שמוע, הדור החמישי לאבינו הזקן עזריה בן טוביה, שהיה בימי אלכסנדר הגדול, כותב המגלה הזאת, והיתה לך אלעזר בני למשמרת עולם.

עצת שלום היתה בין זרבבל אבינו ויהושע בן צדוק הכהן הגדול, כי תהיה הממשלה בירושלים עיר קדשנו נתונה בידי הכהנים מורי העם ומדריכיו בדרך ה‘. ועל זאת השביענו אבינו שבועת עולם לדֹרותינו, לבל יעֹז איש מאתנו לקחת המשרה על שכמו, עד בא עת רצון מעם ה’ להרים קרן משיחו ולהביא גאולה שלמה לעמו, בהקימו את בית דוד על מכונו. אבל עת הרצון לא באה היום, ועצת השלום הופרה בידי צאצאי יהושע אשר כהנו אחריו –– כי מהם יצאה הרעה לחלל כל קדש ולהשבית כל מועדי אל בארץ, ותחת היותם כהנים לאלהי ישראל, נזרו לבשת, וישחיתו ויתעיבו עלילה, עד כי העמד צלם בהיכל ה'! רק הסופרים שהעמיד עזרא וכניסתם הגדולה והחכמים והמורים שיצאו ממנה הם עמדו בפרץ ויצילו את העם ואת תורתו מכליון חרוץ כיום הזה.

***

במות אלכסנדר הגדול, חלקו שרי צבאותיו ממלכתו ביניהם. מהם נוסדו על גבולנו שתי ממלכות גדולות, ממלכות הצפון והנגב, סוריה ומצרים. ובפרוץ ריב בין האיתנים מלכי שתי הארצות האלה, היתה ארצנו להם ולחילם למרמס, אבל עוד רעה גדולה מזו הגיעה לנו משתי הממלכות גם יחד –– כי ברשת שרי צבאות אלכסנדר את ממלכתו אחריו, ירשו גם את רוח העם אשר ממנו יצא, ותהי שפת יון שלטת בארצות ממשלתם, ואִתּה נקבעו גם מנהגי העם היוני לכל חקיו ומשפטיו ודתיו ומשחקיו –– כי הדת והמשחק בלולים הם אצל העם הזה; תורתו היא שעשועיו ותענוגות בשרו הם המה מדות אלהיו עליזי תאותו –– ומה נקל לאדם ללכת אחרי יצרו ולעשות בזה גם חפץ יוצרו! אמנם נקל היה לדתי היונים למצוא מקום בין עמי מצרים וסוריה, אשר אליליהם נשתנו רק בשמותיהם בעוד אשר במעשיהם ודרכיהם יחדו ישתוו. לא כן חלק יעקב, אשר מצותיו וחקותיו הן ההפך מחקות הגוים האלה, ועל כן רבה המהומה בעזוב כהניו ושריו את משמרת אלהי אבותיו, ויגדל הריב, וירב שאון המפלגות בצררן אשה רעותה, עד כי גברה יד אנשי האמונה ונצדק קדש, ודת אלהים הושבה על מכונה.

***

שמעון בן יוחנן הכהן הגדול היה צדיק מושל ביראת אלהים, ושם כבודו נמנה בין אנשי כנסת גדולה 1, ובמותו חדלו הסימנים הטובים אשר נראו בבית המקדש לאות כי כבוד ה' עליו חופף 2. בתו היתה נשואה לכהן עשיר ונכבד ושמו טוביה, ובנו יוחנן, הוא חוניו השני, ירש אחריו את הכהונה הגדולה כמשפט. בעת ההיא נחשבה ארץ הקדש על גבול ממלכת תלמי השלישי, מלך מצרים. וסיליקוס השני מלך סוריה חשב מזמות לספח את הארץ אליו, וישלח מלאכיו אל חוניו להניאהו משלוח לתלמי את מס השנה הנועד לו מאז. וכראות מלך מצרים כי הכהן הגדול יאחר מועדו, וישלח מלאכו ירושלימה להאיץ בו לעשות חובתו. ויעד השר בו כי אם יקשה ערפו וחרה בו אף המלך וכלה חמתו בעמו וארצו. עוד חוניו מכביד לבו בדבר המס לבלתי שלחו, והנה קם בן אחותו, יוסף בן טוביה, וידבר אתו קשות נגד זקני העם, ויתנדב ללכת מצרימה לכפר פני המלך ולהשיב חמתו מהשחית. והזקנים מלאו אחריו וימלאו את ידו לבצע אמרתו. וילך יוסף אלכסנריאה, ובחכמתו וערמתו מצא חן בעיני המלך והמלכה, ויחכרו לו מסי כל הערים והמדינות אשר בין סוריה ומצרים. גם חיל אלפּים איש נתנו לו, להכביד אכפו על יושביהן לשלם לו את המס אשר ישית עליהן 3.

עשרים ושתים שנה התחזק יוסף בן טוביה על משמרתו זו 4. כל ימי תלמי השלישי (אִוֵרְגֵטִיס) והרביעי (פִילוֹפֵטֵר) היה הוא השליט בארץ, ויצבור לו הון עתק, גם כל אנשי פקודתו והנלוים על ביתו עשו חיל ויעשירו עֹשר רב. אבל כגדול עשרם כן גם גבה לבם, ויעזבו את דרך ה', וישפיקו בהבלי נכר, ויוסף היה להם לעינים, כי בהיותו הולך ובא לרגלי עסקיו לאלכסנדריה בירת מצרים, למד את דרכי היונים ויביא את מנהגיהם עמו ירושלימה, וממנו ראו כל קרוביו ומיודעיו וכן עשו, וכל יתר קציני ירושלים למדו מהם לעשות כמהם, ותהי חטאת האנשים האלה הולכת ורבה.

בקטנות החלו עשירי העם אלה לשנות טעמם, ובגדולות כלו. בראשונה שמו לבם להשתוות אל בני יפת ביתרון הכשר אשר מצאו בהם לחכמת חרשים ולטעם הנֹעם והיפי, ובהיות שפת יון שלטת בכל גבולות ארצם ועולה על לשונות העמים האחרים בחין ערך מליצותיה ושיריה, בחרו לדבר ולהתהדר בה בשערים. בהתעשרם חדלו לעשות בחפץ כפיהם ולאכול מפרי עמלם, וישימו זהב כסלם ויסחרו אל הארץ. לרגל מסחרם באו אל ערי העמים אשר מסביב להם, ובראותם כי רבה שנאת העמים ליהודים שכניהם, על דתיהם השונות מהם, התאמצו להדמות אליהם ולאחוז במנהגיהם, עד כי לאחרונה החלו גם לחג חגיהם. כן הנהג חג דיוניזוס, הוא בּכוּס אליל היין, בבתי ישראל יושבי ירושלים. המנהג הזה היה קדש להיונים בכל ארצות מושבותיהם, וזה להם לחק, כי מדי שנה בשנה לעת האביב, בפרוח הגפן, וביין המשמר ביקביו תחל התסיסה השניה, הנותנת לו את חריפותו, וחגו שני ימים חג לדיוניזוס, הוא “חג הכדים”, בשלחם איש לרעהו כדי יין למנה, ולהתרועע אחרי כן במסבת רעים ולהתחרות יחדו בגבורה אשר בשתיה 5. יחד עם משתה השכרון באה החמדה והתאוה לפרוץ גדר התֹם ולהשבית מדת הצניעות מקרבם. כן למדו עשירי ישראל להתעלס בשמחות הגוים, לבוא בסוד עליזים ולהתמכר לחמדת בשרים, ויהי כנור ונבל תף וחליל ויין משתיהם, ועלמות תופפות ומחוללות הביאו להם מקרוב ומרחוק, ויתהוללו עמהן לעיני כל ולא התבוששו, כי הלא כמעשי היונים הנאוּרים המה עושים, והיא תפארתם ותהלתם.

***

אז יחלק ישראל לפלגות. היראים את ה' דבקו בחכמת 6 התורה האֹחזים בלמודי אנטיגנוס איש סֹכו ככל אשר קבל משמעון הצדיק, ובראותם כי רבה המכשלה, התעודדו לעשות כעצת אנשי הכנסת הגדולה, ויהיו מתונים בדבריהם עם המתנגדים להם, לבלתי הרחיב הפרץ בעם ה‘, ויתאמצו להגדיל כבוד התורה בהעמידם תלמידים הרבה ובעשותם נדרים וסיגים מסביב לחֻקיה, להיות לה למשמר בפני מהרסיה 7. והפריצים בעם פרצו את הגדרים ויהרסו אל הקדש ויעברו חק ביד רמה. אליהם נספחו צדוק וביתוס, שני התלמידים הרעים, אשר טעו בדברי אנטיגנוס רבם, בהורותו אותם דרך ה’: כי עבודת האדם לאלהיו ראויה להיות מאהבה תמה ולא בתחבולת מסחר למען יגיע לו שכר טוב באחריתו, ובשמעם דבריו אלה חזקו בלבם דבר מר: כי אין כל שכר וגמול לעולם הבא –– ומה בצע איפוא לאדם כי יזכה את ארחו וכי יתּם דרכיו? ויעזבו תורת רבם 8 ויטו אחרי למודי עפיקור היוני, אשר מצאו להם מסלות באלכסנדריה ומשם הגיעו ירושלימה. מבית טוביה הכהן, חתן שמעון הצדיק, יצאה הרעה ותגיע עד בית ה' –– כי רבים מהכהנים עזבו דרך וילכו תעה לעשות כמעשי קרוביהם הרשעים. כן גדלה מפלגת הפריצים בהספח עליה רוב עשירי העם וכהניו וגם הרבה ממשכיליו יודעי חכמת עולם. ובהתפארם בחכמת יון, קראו לנפשם בשם “הילנים”, על שם אבי כל שבטי בני יון, השם אשר נתּן בעת ההיא למשכילי העם היוני, יודעי שפתו וספרותו.

שני דורות היה הפרץ הולך ורחב ביושבי ירושלים; עד מות חוניו השני ושמעון בנו אשר היה לכהן גדול תחתיו. בעת ההיא עברה ארץ ישראל מידי התּלמיים, מלכי מצרים, ותהי לנחלה להסיליקים, מלכי סוריה. כי במות תלמי הרביעי 9 היה בנו תלמי החמישי ילד בן חמש שנים, ומשרי הממשלה לא נמצא איש אשר יצלח לעצור בעם ולשמור על הממלכה לבל ישיגו אחרים גבולה, אז עלה אנטיוכס הגדול מלך סוריה ויכבש את ארץ הקדש ויבא עד שערי ירושלים, והכהן הגדול עם כל זקני העיר יצאו לקראתו ויקדמו פניו בכבוד 10. ויט אנטיוכס חסד ליהודים וייטב ליושבי ירושלים את כל הרעה אשר הגיעה להם מאת סקֹפָס שר צבא תלמי החמישי, אשר הצליח לירחי מספר להחזיק שם מעמד ולתת נקמתו בעיר ויושבי בה על אשר נטו אחרי מלך סוריה. גם נשא משאות מאת פניו לבדק הבית ולכל צרכי היכל ה', והנחה עשה לחכמים ולזקנים ולכהנים וללוים ולכל עובדי עבודת הקדש. גם אסר על בני הנכר לבוא אל הקדש או להביא ירושלימה כל דבר הטמא ליהודים על פי דתם. וכל הטוב והחסד אשר עשה ואשר צוה גם לבניו אחריו לעשותם, הכל רשם בכתב אמת, בספר אשר נתן לראשי עמנו, ואת פתשגן הכתב שלח לשר צבאו, נציב סוריה, לשמור ולעשות ככל הכתוב בו. אחרי שלש עשרה שנה נשתה גבורת אנטיוכס הגדול, כי הכה מכה רבה את הרומאים במלחמה על יד העיר מגנֵזיה 11, וכל המדינות אשר כבש בארץ יון ובאזיה הקטנה נסבו ובאו בידי הרומאים. גם כל אניותיו נתן להם, אף נטל עליו להביא לאוצר רומה כסף ענושים חמשה עשר אלף ככר זהב מדי שנה בשנה. אך ארץ ישראל נשארה בידו כבראשונה, ובימיו ראה עמנו מנוחה כי טוב ויתענג על רוב שלום.

***

גם בהמיר ארץ מושליה היתה יד המפלגות בתּוך לסכסך סוריה במצרים ומצרים בסוריה, וזה הדבר: ליוסף היה בן זקונים ושמו הורקנוס, אשר ילדה לו בת שלום אחיו, בהיותה לו לאשה מבלי הדעת. כי בשבת יוסף באלכסנדריה ובהסתופפו בחצר המלוכה חשקה נפשו באחת העלמות המחוללות המשחקות לפני המלך כטוב לבו ביין משתהו. וכראות אחיו כי נטה לבו לדבר רע, לחלל כהונתו וכבוד משפחתו בחיק אשה זרה אשר תצודנו למדחפות, וידבר אליו בערמה כי נכון הוא לתת לו כל חפצו ולהביא את המחוללת אל סתר חדרו באישון לילה, רק אל ידע איש מזה ואל ינסה דבר בלעדיהו. אף מלא שלוּם דברו; אך לא את המחוללת הביא לו כי אם את בתו הבתולה, אשר לקח אתו בלכתו אחרי יוסף אחיו מצרימה. אחר הדברים האלה הכה לב יוסף אותו על מעשהו הרע, גם ירא חמת המלך פן יענישהו קשה בקנאתו בו. וכראות שלום אחיו כי פניו זועפים וינחמהו ויספר לו את אשר עשה, להציל נפשו מרעה וכבודו מחרפת עולם. וישמח יוסף מאד, ותהי בת אחיו לו לאשה, ולתקופת הימים ילדה לו את הורקנוס. וכאשר גדל הנער אהבהו יוסף כנפשו, כי היה חכם לבב וגדל עצה ורב עליליה. וכראות אחיו כי אהב אביהם את “בן התמורה” שכם אחד על כלם, ויקנאו בו מאד וישנאוהו תכלית שנאה, וקנאתם קשתה כשאֹל בבחור אביהם בו לשלחו תחתיו אל המלך תלמי הרביעי, לברכהו בשמו לבן היולד לו לעת זקנתו 12. כבוא הורקנוס אלכסנדריאה, הוציא הון עתק מידי הסכן אשר על אֹצר אביו בעיר המלוכה, ויקן בו מאתים עבדים ושפחות צעירים ויפי תאר, ויתן על ידי כל אחד ואחת ככר זהב אחד, וכן הובלו שי מאה נערים נושאי מאַת ככר למלך ומאה נערות נושאות מאת ככר למלכה. במנחה היקרה הזאת הוביש פני כל מלאכי העמים אשר באו כמהו לברך את המלך והמלכה ביום שמחת לבבם, ועוד הוסיף לו אהבה וחן בהתגלות חכמת לבו על המשתה אשר עשה המלך לעדת קרואיו. ויהי כשוב הורקנוס בכבוד גדול אל אביהו, ויארבו לו אחיו בדרך ויתנכלו אותו להמיתו; אך בעמדו על נפשו גברה ידו עליהם, שנים מהם נהרגו לפי חרבו והנשארים נפוצו וינוסו. במות יוסף 13הכיר מלך מצרים את הורקנוס לטובה ויבכרהו על פניו אחיו ויתן לו את משפט החכירה, ויהי הורקנוס הולך וגדול. מקץ שנתים ימים מת תלמי הרביעי –– ואז מצאו בני יוסף להם ידים להדוף את הורקנוס ממשמרתו, בחשבם מזמה למרוד בממלכת מצרים, ויסיתו את אנטיוכס הגדול לעלות בחיל וצבא על ארצם, ויפתחו לפניו שערי העיר ירושלים, גם היו לו לעזרה לגרש את חיל סקופס ממצודת משגבם בעיר דוד, היא אקרא אשר בחלק ירושלים צפונה מערבה. ומאז גבר חסד מלך סוריה על היהודים נשארו כלם נאמנים לו באהבת אֹמן ולא עלה עוד על לב איש לשאת עין אל ממלכת מצרים, אשר מעודה הכבידה עליהם עֻלה במסים אשר כבדו מנשוא.

אבל אך לשנות מספר נהדף הורקנוס משאתו –– כי התחתן אנטיוכס הגדול בתלמי החמישי בעודנו נער, ויתן לו את קליאו-פטרה בתו לאשה, זיתן 14לה שלוּחים את מסי הארצות אשר משני עברי הירדן, סוריה-תחתית וכנען. ותשב חכירת המדינות אשר מעבר לירדן לידי הורקנוס, ויהי איתן מושבו במצודת תירס, אשר בנה לו על סלע מעוז בקרבת עיר חשבון, ובחיל וצבא אשר עשה לו מהיהודים יושבי המקום הכניע לו את בני נביות, יושבי חשבון ומידבא, אשר התנשאו למרוד במלך מצרים, על הקימו איש יהודי עליהם לשר ומושל. שם הוסיף הון על עשרו הרב; בו כלכל את חילו ואת כל רעיו וידידיו הנאמנים בבריתו, ויתרו שלח ירושלימה למשמרת באֹצר בית ה' –– כי היה לבבו שלם עם ה' ושמו נמנה בין חסידי עמנו החרדים על דת.

ומצודת תירס היתה ליושביה למעוז ועדן גם יחד. הארמון כלו אבני שיש לבן בנוי מעשי חרשים ומחטב תבנית היכל. המעונות גדולים והחדרים מרוחים, גם גנים נטעו מסביב לו מלאי כל צמחי תפארה וכל עצי פרי למיניהם. בחצר הפנימית המקפת את הארמון הנהדר נמצאה גֻלה גדולה היורקת מימיה למעלה והמפיצה קרה נעימה בחֹם קיץ לשובב נפש. וחומת המצודה מֻקפה תעלת מים עמוקה ורחבה ומבואיה צרים מאד, לבל יוכלו שנים אנשים להכנס ולבוא בהם כאחד –– כי היה הורקנוס נזהר על נפשו מפני בני העמים הנושאים עֻלו, אשר שמרו לו עברתם ויצפו ליום נקם. לעמת זה הגדיל חסדו ואמתו לאוהביו ולכל יראי ה' המחזיקים בבריתו. בראשם נמנה חוניו השלישי, אשר היה לכהן גדול אחרי מות אביו שמעון השני. אשתו היתה בת אחד קציני ירושלים ושמו רציץ בן רגש, חתן הכהן העשיר אלעזר בן חרסם הנודע לשם, כי עזב את נכסיו ואת אוצרותיו הרבים, ויסתפק בנאד קמח אשר נשא אתו, וינוע כל הימים ללמוד וללמד תורה בעמו 15, וכאבותיה הנדיבים כן פזרה נתנה שלומית אשת הורקנוס מהונה גם היא לתלמידי שני החכמים, ראשי המורים לתורה ולתעודה בעת ההיא, יוסי בן יועזר איש צרדה ויוסי בן יוחנן איש ירושלים.

ורציץ בן רגש, חתן אלעזר וחותן הורקנוס, יסד בעת ההיא עדת “חסידים”, לסכל עצת ה“פריצים” ולהפר כל מחשבותיהם. בתוכם נמנו מתתיהו בן יוחנן הכהן לבית חשמונה, שני חכמינו ומורינו אשר נקראו בשם יוסי, ועליהם נלוו רוב תלמידיהם ובהם הכי נכבדו חמשת בני מתתיהו, אשר האחד בהם, יהודה המכבי, היה חברי ורעי מאז עזבתי את נחלתי בעין גדי ואבוא ירושלימה לצקת מים על ידי מורינו אלה, והוא הנחני לפני גדולים ויתן לי מהלכים בין ראשי נכבדי עמנו. ואנכי עודני אז בבחרותי, כי עוד לא מצאתי לי אשה כלבבי, ובהיות לי הון ועֹשר ונחלה גדולה בעין גדי, רבו עשירי ירושלים אשר בקשו להתחתן בי; אך הוא הביאני ביתה רציץ בן רגש, אשר בניו גם המה מתלמידי ישיבתנו –– ושם מצאתי את בקשתי.

בנות יהודה יפות הן, ובנות ירושלים עֹלות על כלנה; אבל לא ביפי לבד ילקח לבב גבר, כי עוד יש קסם נעלה ממנו העושה נפלאות בכחו. נשים יפות יש גם בבנות יון, ולהן גם טוב טעם ודעת להרבות קסמיהן ולמשוך אבירים בכחן; אבל דעתן זו היא שובבתן, ותומת בנות יהודה היא תפארתן ותהלתן –– כי מי ימלל את החן הנתון על העלמה התּמה אשר בצניעותה לא תדע יתרה בה! עלמה כזאת היא אֹצר בלום בנוה אבותיה, אשר כל טובה וטיבה יגָלו בעצם תומם בבית האיש אשר תפול לו חבל בנעימים. דמיונה כשושנת העמקים, המרהבת לבב כל בהודה והדרה וריחה איננו נודף עדי תקטף ביד הבוחר בה לענדה לו לצפירת תפארה. שושנה נעימה ונחמדה כזאת היתה שושנה אמך, אשר מאז ראיתיה דבקה נפשי אחריה, אבל לא ערבתי את לבבי לגלות סודי, כי רבו הבחורים מבני מרום העם אשר בקשו אהבתה, עד בוא היום שקויתיו; בו נגלה לי לעליצות נפשי כי היא קרובה לי בלבה ומישרים תאהבני. אך אנכי כסיתי מאויי נפשי במשאון, והיא בתומתה גלתה הגות לבה בקהל רב.

***

ואנטיוכס הגדול מת 16, ובנו הבכור סיליקוס הרביעי ירש כסאו אחריו. ויהי לבו טוב לנו כלב אביו, ובשמעו כי העם היושב בירושלים חלק לפלגות הצוררות אשה רעותה, שלח גדודים אחדים מחיל צבאו לשמור על העיר והארץ ולעמוד לימין ראשי העם נגד מחרחרי הריב משביתי השלום מקרבה. הגדודים באו ירושלימה, ויהי מושבם בבירה, היא מצודת אקרא אשר בעיר דוד, ומשם היו פקידיהם יוצאים ובאים בשאר חלקי העיר. ועד מהרה נמצאו להם מקרב אחינו אנשים כגילם, הם “ההילנים”, אשר חשבו להם לכבוד בהיות להם דבר עם שרי חיל יון ופקידיהם, ויהיו תמימי דעים עמהם, ויתחקו על כל מעשיהם ומנהגיהם, ויתאמצו להשתוות אליהם עד כי בושו להקרא בפניהם בשמות עברים אשר תחלתם או סופם שם “יה” או “אל”, ויבחרו תחתיהם לכנות בשמות חדשים אשר מוצאם מבני יפת. וגם “במעל הזה היתה יד החוֹרים והסגנים ראשונה”. יהושע, הוא ישוּע, אחי חוניו הכהן הגדול לבית צדוק, המיר שם קדשו בשם “יזון”; אליקים, בן אחות יוסי בן יועזר מורנו, קרא את שמו “אַלקימוס”. ויש אשר לא השאירו להם אף אות אחת משמם הראשון, –– כן קרא יוחנן אחי שמעון השר אשר על בית ה‘, את שמו “מנילאוס” –– שם אחד מלכי יון הנודע לחרפה בדברי ימיהם, בעזוב אותו אשתו המנאפת ללכת אחרי מאהבה אל ארץ אחרת. וגם נשים בציון פרצות יצאו, ותשנינה את שמותן –– ואת טעמן. מרים בת בלגה, ממשפחת הכהנים העומדים בבית ה’ על משמרתם לבית בלגי 17, בוֹשה בשם נביאתנו הראשונה, אחות משה ואהרן, ותבחר לה שם “פריני” –– שם זונה פרוצה שהיתה בעיר אתונה, אשר זאת תהלתה, כי פעם אחת, בחג עלויזי 18, התפשטה ערומה לעיני כל העם היוני, להתראות במראה אפרודיטה 19ברדתה הימה לרחוץ את בשרה. כאלה רבים היו עמנו, ואנכי קראתי לך בשם רק את אלה, אשר כל עמלנו ותלאותינו בימי הרעה מהם היו לנו –– כי בשנוי השם העברי החלו ובבגד בוגדים באלהי העברים והעם העברי כלו.

מדאגה מדבר פן יהיו פקידי היונים שכם אחד עם ההילנים אשר בתוכנו ומכחם ישחדו בעדם לרעתנו, גמרו חסידינו אמר, להתקרב אל הפקידים גם המה ולפתוח בתיהם לפניהם לרוחה –– מפני דרכי שלום. ויהי באחד מימי התמוז, יום הוּלדת את סיליקוס, ויעש רציץ משתה גדול ויקרא לכל אוהביו ומיודעיו הקרובים והרחוקים, ויקרא גם לפקידי החיל לבוא אליו בראש קרואיו, וכלם נאספו באו אל בית הקיץ אשר לו על יד נחל גיחון בקצה העיר נגבה; בתוכם היו: אפולוניוס, פיליפוס, סירון, גורגיאש, קליסטנס ואפֵלֶס –– אנשים אשר שמותיהם יעמדו לזכרון בדברי ימינו עד העולם. ויאכלו כלם וישבעו, וישתו לחיי סיליקוס מלך חסדם, וישנו וישלשלו, וכטוב לב השרים ביין, החלו לדבר הות נפשם ככל העולה על רוחם.

“לא אכחד מכם, אדוני –– אמר אפולוניוס שר האלף –– כי בהגיגי בזו העיר ירושלים, קרית גאונכם, יעלה על לבי זכר העיר נֹא-אמון 20אשר במצרים העליונה; אך לא העיר מאַת השערים, אשר על נהר נילוס מזרחה, שהיתה הומיה ומלאה שאון החיים, כי אם העיר אשר מעבר הנהר מערבה, עיר החנוטים 21, אשר אך תמונת בני אדם להם, והם מתים לא יחיו, רפאים בל יקומו”.

שחוק ולעג נראה על שפתי ההילנים אשר ישבו בתוכנו, וחסידינו הטו אזן לשמוע אנה פני השר מועדות.

“אבל אשמים אתם –– הוסיף השר אמריו לנו –– באמונתכם זו בחרתם לכם, לשנותכם מכל העמים אשר על פני האדמה. היא נתנה לכם אֵל מסתתר, אשר פחדו ומוראו יעכרו שארכם וילבישוכם רוח כהה תחת מעטה גיל, וישכיחוכם כי אך פעם אחת יחיה האדם עלי אדמות, ואם לא יראה חיים בעודנו חי –– אחרי מתי עוד? סורו אל ערי מושבותינו וראו, הביטו אל קריות מועדינו וקחו מוסר! לא אדבר עוד מאנטוכיה ואלכסנדריה, ערי הבירה בסוריה ומצרים, ששם רבה התכונה לרוות נפש האדם ענג ודשן בכל פנה שהוא פונה, –– די לכם להתבונן אל הערים אשר על גבולכם: כמה שעשעים ותענוגים נכונו על כל מדרך כף רגל ליושביהן הקטנים עם הגדולים! כמה אֵפיבאות 22לילדים, גימנזיות 23לנערים ונערות, תיאטראות וקרקסאות לגברים ובאי בימים! שם משתה תמיד ושמחת עולם לטובי לב, שם יין ישמח חיים והאהבה משחקת לפניהם בכל עת להשקותם לרויה מנחל עדניה; שם נערים ונערות ישקון, גברים ונשים יתחבקו, יחדו יכהנו פאר במקדש התולדה, יתקדשו קדש בעבודתם הנעימה בבית חרֹשת הטבע, אשר לעולם לא ישבות ולא ימיש מעשות פרי… זאת להם מאתנו, בעבדם את אלהינו, עליזי שעשעינו, כי כאלהינו כמונו חפצי חיים המה, אוהבי ימים לראות טוב. הם חלקו ביניהם את הטבע לכל תכונותיו ופעולותיו, והטבע הלא הוא המעין הנובע מקור החיים. ולכן זאת תורת האדם וזה כל פרי עבודתו את אלהיו: לשתות מן המקור הזה הפתוח לפניו לרויה, ולשבוע שמחות ושעשעים ככל אשר יוכל שאת. וכל המזיר את עצמו מתענוגי החיים הוא חוטא לפני האלהים. בבעטו בטובתם, משחית נפשו הוא יעשנה”

לדבריו אלה קמו ההילינים איש ממקומו וישתחוו אל אפולוניוס בתשואות חן. ופריני, היא מרים בת בלגה, אשר ישבה ממולי, שמה בי עיניה הבוערות באש זרה. אך עיני נמשכו ברגע הזה אחרי שושנה החמודה, אשר קמה ממקומה בקרוב אליה אִמה, ויחדו הרחיקו לאטן במשעולי הגן. החסידים רגזו תחתיהם למשמע אזניהם, ואנכי הואלתי להשיב אמרים להיוני ולסתום פה דובר נבלה; אך יהודה רעי רזם 24אלי לעצור ברוחי, כי הנה קם השר ממקומו שנית וגחלים בערו ממנו בכלותו דבריו לאמר:

“כי אראה את פניכם וכי אתבונן עליכם יושבי יהודה וירושלים בתוכי ישתומם לבבי: הן אָצל לכם הטבע מכל חמֻדותיו שכם אחד על כל בני שם; רוב עצמותיכם איתן, בחוריכם כארזי לבנון ובתולותיכם כתֹמר מקשה. רבים מאלה הלא ידמו בחסנם לארס 25מעזנו ולאפולון 26מגן ישענו, ומאלו –– לאפרודיטה משוש לבנו וחריטותיה 27חמדת נפשנו, –– ומדוע איפוא יעלימו בני הנעורים האלה את חמֻדותיהם, כמו היו משאת עליהם חרפה? למה זה יתעטפו בסחבות שלמותיהם כפגרי מתיכם? צאו וראו בבני עמנו, הנבונים כמכם והעולים עליכם בטוב טעם ובדעת חקי הנעם והיפי: מה נהדר המחזה במשחקי קדשנו, בהאבק בחורינו ובתולותינו יחד בשער עמם והם ערומים כפסילי אלהינו המלאים כל ערי ארצנו! שם יראה עליהם הודם, ספיר גזרתם; שם תחזינה עינינו נפלאות הבריאה בכל יצורי גום המלאים הדר העלומים; שם יתפתח בנין גופם להגדיל כח ולהרבות אונים; שם תמתחנה הצלעות, ישרגו הגידים וכל עצביהם ינגשׁו; שם –– מראות החיים בכל תעצומות עזם: הדם רותח, העינים בוערות כלפידים והלב מתדפק לקפוץ כצפור מכלובה; שם אדיר הטבע לנו, גם שב גם ישיש בנו הוא יתעורר בכח לכל מראה עיניו וישוב לימי עלומיו!”

קול מצהלות תרועה נשמע מההילנים, אשר בלעו דברי השר בעודם בפיהו. ופריני מחאה כף ותלבבני בעיניה, אך בראותה כי כמסתר פנים אני ממנה נגשה אל מנילאוס ותאחז ביד ימינו; אבל גם הוא השתמט ממנה בנשאו עיניו למרחוק, אל המקום אשר שושנה מתהלכת שם עם אמה –– וברגע ההוא התנשא רציץ ממקומו ויפן אל השר היוני וישב אליו אמרים לאמר:

“הגדלת עלינו חסדך, איש טוב בהואילך ללמדנו ארחות עמך. אבל לשוא שחתּ דבריך הנעימים, כי כאשר לא יתרצה עמך לנו לעזוב את האלהים אשר יצרו ידיו למענהו, כי לא נאבה ולא נשמע לסור מאחרי האלהים אשר יצר את כלנו ואשר בחר בנו להיות לו סגלה כיום הזה. הן לכם חלק ה' בחכמת חרשים; בה גדל כחכם והיא תהלתכם בכל הארץ ובכל הגוים, ולנו אָצל ה' מרוח קדשו, והיא אשר תניחנו ותנהלנו עד יכירו כלם מעבדנו וידעו כי אך בנו אלהים, אפס זולתו. גם זאת לך לדעת, כי לא תמיד שמרנו אמונתנו לו; פעמים הרבה מרדו בו אבותינו ולא אבו בדרכיו הלוך, ויעבדו את אלהי העמים אשר רק בשמותיהם נשתנו מאלהיכם אתם, בעוד אשר בתכונותיהם נשתוו גם יחד, –– כי כבעל כציוס 28, כתמוז –– כדיוניזוס וכעשתרות-כאפרודיטה דרך אחת להם, דרך אשר לא יתכן לנו; בה עברו אבותינו ונפלו ונשברו ונוקשו ונלכדו. ועתה הנך אומר לנו לשוב ולבגוד בה' אלהינו ולעבוד לאלהי נכר –– הדבר הזה לא יקום ולא יהיה עוד בתוכנו. שמחו וגילו לכם באלהיכם אשר עשו לכם ידיכם ואשר תולדותיהם ומעשיהם מתאימים עם טבעכם ומדותיכם, ואותנו הניחו נא לעבוד את אלהינו אשר אך אותותיו ראינו ודרכו פליאה ממנו, כי הוא אל מסתתר בחביון עזו, לא יראנו האדם וחי”.

ההילנים לעגו לדברי רציץ, וגם היונים התלוצצו בהביטם איש אל רעהו. ואפולוניוס ענה בשחוק על שפתיו:

“אם אלהיכם מתעלם מעודו מעיני בשר, מאין תדעו איפוא מה חפצו ומה הוא שואל מכם?”

“זאת הגידו מלאכיו לאבותינו בימי קדם נביאיו שהיו בתוכנו מאז מעולם, ודבריהם הלא כתובים בספרי קדשנו לזכרון עד דור אחרון”.

“מסרות קדומים כאלו יש לכל עם ולשון, וכאלה רבות גם עמנו, והן ההפך מכל הכתוב בספריכם אשר קדש תאמרו להם”.

“הלא על כן אמרתי: יהי נא לכם אשר לכם! אנחנו לא נעמוס אמונתנו על אחרים, עשו זאת איפוא גם אתם, והלכנו איש בשם אלהיו ושלום אמת יהיה לכלנו”.

לדברים האלה לא יכלתי עוד תת מעצור לרוחי, ואשא קולי ואֹמר:

“יסלח נא האדון בעל המשתה אם לא כמחשבותיו מחשבותי, ויסלח נא גם האדון השר אם אקשה אליו בדברי. אם נניח את שתי האמונות על הקו השוה, או נחטא לקלי הדעת אשר בתוכנו –– פן ישיאם יצרם לעזוב את יוצרם וללכת אחרי אלהים אחרים אשר ימצאום כלבבם. עלינו איפוא לעזוב לשון ערומים ולהראות לעין את היתרון אשר לאמונתנו על דת האדון הזה, מתפאר בה עלינו לעיניהם. כי אמנם לא ישוה האָלימפוס 29, ההר אשר חמדו אלהיכם לשבתם, בעפר רגלי הר סיני, אשר עליו נגלה כבוד אלהינו אך פעם אחת בעולם, בתתו לנו את עשרת הדברים, שהם ההפך מכל אשר הורוכם סופריכם בשם אלהיכם. הן השוית אדוני את מסרת קדומים אשר לעם יון להכתוב בספרי קדשנו, ועל זאת אענך, כי אין דמיון וערך בין הדברים המסורים מנביא אֵל כמשה רֹענו לדברים הכתובים על ידי משוררי עם כהומירוס והסיוד –– כי זה עשה אותנו לעם בדבר האל, ואלה עשו לכם אלהים בדבר העם 30. ועל כן נפרדנו ככה בדרכינו: אנחנו משעבדים את הגוף להרוח ואתם משעבדים את הרוח להגוף; אנחנו נדבקים במדות אלהי קדשנו להרבות עשות טוב וחסד כמהו 31, ואלהיכם נדבקים במדות בני האדם ומשקעים בתאותיהם שכם אחד עליהם; לאלהינו אין כל תולדה ומשפחה ומקרה וסבה –– כי הוא אלהי קדם מרום מראשון ונעלה על כל דמיון ומחשבה, ולאלהיכם יש כל אלה ואף אכילה ושתיה ושנה ותמורה כלבני תמותה אשר בעפר יסודם. הבה נתבונן נא אל חקר יחושם, לתולדותם למשפחתם לבית אבותם –– כי אז נבוא עד תכלית ערכם 32. אלה תולדות ציוס: על ההר אלימפוס הוליד החאאָס את געיא, וגעיא ילדה לו את אוראנוּס, ואחר היתה לאשה לבנה זה ותלד בנים ובנות, והצעיר בהם, הוא קראָנאס, סרס את אביו, ויורידו מכסאו וימשול תחתיו. ותהי לו רעיא אחותו לאשה ותלד לו בנים ובנות, והצעיר בהם, הוא ציוס, נלחם באביו עד רדתו וימשול תחתיו. וציוס נשא את הערא אחותו, ותלד לו שני בנים ובת אחת; אך הוא בגד בה בגד בוגדים ויבוא גם אל דֶמֵטֶר אחותו ואל דיב ה 33ותמיס ומנמוזינה דודותיו, ואל אֵגינה ולעטא ומאיא ואירונימה שארות בשרו, ותמעטנה לו כל אלו, וירד ארצה, ויגנוב ויגזול ויפתה את בנות האדם, את אלקמינה ואירופה ודַנַעה ולעדא ומלה, וגם את הנער היפה גַנִימֵד לקח לו ציוס לצחק בו. והמון נשיו אלו ילדו לו את כל האלהים למיניהם. אבל גם ציוס בכבודו ישב על האָבנּים, ותהי אתונה ילידת ראשו ודיוניזוס יוצא ירכו –– כי זמלה אם דיוניזוס מתה על ידי ציוס בערמת הערא אשתו אשר נתנה קנאתה בה. ויחמול האב על פרי בטנה, ויוציא את העֻבר ויתפרהו בירכו, וישאהו בקרבו עד כי מלאו ירחיו ויצא ממנו לאור עולם –– הוא אבי השכרון והתאוה עד היום הזה. הנה ספרתי לכם קצות דרכי ציוס, אלהי כל אלהיכם, האוסיף לספר לכם תולדות המשפחה הנכבדה הזאת? האגיד לכם דרכי אפרוּדטה, אשר מלאה פני תבל זמה? –– ובכבוד אלילים כאלה עוד תתימרו ופניכם לא יחורו בדברכם בם?”.

החסידים החשו לדברי אלה, כי היה לבם חרד, פן יחר להשרים היונים, בשמעם מפי חרפת אמונתם, ועיני ההילנים מלאו זעם, גם אחדים מהשרים חרקו שן; רק אפולוניוס לא שנה פניו, ובגאות לבו ענה לאמר:

“הן הראיתני לדעת כי יודע אתה תולדות אלהינו, אבל לבך טפש מהבין כי כל הדברים האלה הם רק חידות ומשלים לכחות הטבע, אשר אלה באלה נלחמו ואלה באלה התאחדו עד אשר נוסדה הארץ על מכונה ונקבעו ארחות העולם כיום הזה”.

“כמוך ידעתי זאת גם אני –– השיבותי אמרי לו –– אבל למה זה תעלימו סודותיכם אלה מכל המוני עמכם? למה זה תעמיק עצה ולא תחשפו “מסתריכם” 34 נגדה נא לכל בני האדם? הלא יסוד כל סודותיכם אחד הוא: יסוד שני ההפכים אשר עליהם העולם קים: יסוד הקפאון והצמיחה, או חליפות החרף והקיץ. לפי אמונתנו עשה ה' את שניהם, והכל יפה בעתו –– והנה באתם אתם ותגשימו את המעשה הזה באלהיכם בעצמם, ותאמרו כי עת ופגע יקרה את דמטר ואת פרזיקונה, את אדוניס ואת דיוניזוס, כי מות ימותון או טרף יטרפון ואחרי כן יקיצו לחיים חדשים –– ובכן ישמחו השמים ותגל הארץ ובני האדם יחדו עם בנות האדם יבואו אחרי האלהים האלה לעשות “ארגיותיהם” 35, ובעליצותם ישתובבו משובה נצחת ויעשו מעשים אשר אבוש להעלותם על דל שפתי”.

“אתה לא תדע –– השיב אפולוניוס –– כי בחגים האלה כמוס גם סוד חיי הנפש וקיומה וגמול האדם אחרי מותו”.

“הסודות האלה הלא חדשים הם מקרוב באו לכם על ידי חוקריכם האָרפיים 36, אשר החלו לזכך את מושגיכם המגשמים ולהכניס בהם רעיונות לא שערום אבותיהם. אבל עוד הפעם אעמיק שאָלה: למה זה תסתירו את הסודות האלה מכל המון העם? למה זה ישמרו כהניכם חקם, לבלתי גלות אותם כי אם לצנועים, בעוד אשר כל העם יהבל וישתולל כמלפנים? כמה מחכמיכם ופילוסופיכם נגזרו מידכם על אשר נועזו לחשוף תעלומה ולחות דעם על האלהים האלה אשר עשו לכם ידיכם חטא! את סוקראטוס השקיתם סף רעל, את פרודיקוס המתּם בחרב, אנקסגורס ודיגורס נאנסו לברוח מאתונה, את פרוטוגורס גרשתם מקרבכם ואת ספריו העליתם על המוקד. וכמה אזרחים הומתו מידכם באתונה על אשר קצצו בנטיעות היער הקדוש לאלהיכם! והלא גם ילד תמים הומת מידכם על אשר נגע לתומו בעלה אחד מזר הזהב אשר לא-טמיס 37! וכל זאת באתם מידי כהניכם, המתאמצים להוליך את ההמון שולל ולחזק בו אמונתו מלפנים, כי בם שמן חלקם ועם לא יבין ילבט”.

“שים קץ לריבות שפתיך! –– גער בי רציץ, והכרת פניו ענתה בו כי שמח בלבו על דברי –– הן למלחמת מגן יצאנו, ואתה הפכת אותה למלחמת תגרה, ולמה זאת לנו?”

בשומי פני אל רציץ המדבר בי, נפעמתי עד ארגיעה ולא יכלתי להשיב דבר –– כי ראיתי את חנה אשתו ושושנה בתה עומדות מאחריו ועיניהן מפיקות לי רצון ותודה.

“הלא בן מות הוא האיש הזה! –– קרא מנילאוס בקנאתו –– כי חרף מערכות אלהי האלימפוס, אלהי היונים האדירים אשר כבודם מלא עולם”.

“לאט לו, אדוני, המקנא קנאת אלהי נכר –– ענה מתתיהו החשמונאי –– כי בתוך עמו הוא יושב ולשם דתו הנהו מתוכח, ולשניהם היה יהיו מושלינו מלכי סוריה למחסה עז, כדבר האמור בספר האמנה, אשר נתן לנו אנטיוכס הגדול בהיותו פה עמנו”.

""לא מלבי בדאתי מלים –– השיבותי דבר –– כי אם את הכתוב בספרי משורריהם יוצרי אלהיהם אותה שמרתי להגיד. ומה יענו חוקריהם המה? הלא זה דבר קסינופנוס לאמר: “בני תמותה מדמים את אלהיהם אליהם, והנה רואים אותם בצלמם כדמותם. הכושים עובדים לאלהים שחורי מראה וחרוּמי אף, והתּרקים –– לאלהים אשר עיניהם תכלת ושערם כלו הפך אדוֹם. ולו היו ידים לבהמות שדי, לעשות להם ציורים כבני האדם, אזי תארום גם הנה כמראיהן לכל תכונותיהן”. הוא היה אומר: “כל הנחשב לבני אדם לחרפה ולתועבה, טפלו הומירוס והסיור על האלהים, בספרם מהם מעשים אשר לא יעשו”. גם הוא הכיר את אחדות הבורא, אך בהיותו יוני תאר אותה על פי דרכו, באמרו: “אכן יש אלהים אחר בעולם והוא –– החכמה, ההגיון והנצח”.

“נשימה נא קנצי למלים –– קרא רציץ לאחרונה –– כי הנה פנה היום והדרך רב לשרינו, הדרושים לשוב אל מעונותיהם בבירה”.

כל הקרואים קמו ויברכו איש את רעהו לשלום. ושרי יון יצאו בפנים נזעמים, אך כסו חמתם במשאון. בקומם ללכת ראו והנה נפקד מקום אחד הצעירים בפקידי חילם ושמו קליסטנס. ויבקשוהו וימצאוהו והנה הוא מתעלס באחת פינות הגן עם פריני, היא מרים בת בלגה. ואפולוניוס אשר נדכה מאד מריבות שפתי חפץ לשפוך עליו חמתו, ויגער בו על אשר יאחר מועדו. אך פריני שתה לו בחלקות, ועל פיה נאות אפולוניוס לתת רשיונו לקליסטנס להלות עליה ולשלחה עד ביתה. כלנו הבטנו במנוד ראש על בת כהן זו המסלפת דרכה ומחללת כבוד אבותיה, ובקרוב ההילנית הזאת אל חנה ושושנה לברכן לשלום, ענוה בשפה רפה ובחמה נסתרה. בצאת השרים מאת פנינו נלוו ההילנים אליהם להטיב לבם ולבלות עמם את הערב ההוא במשתה ושחוק כדרכם. ואני ויהודה ועוד אחדים מחברינו נשארנו בחברת שושנה, אשר ערכה אלי מלים ותשלם תודות לי על ריב שפתי, בדברי משפטים עם השר היוני אשר התל בנו ובדתנו. ומנילאוס קרב אל שושנה ויאמר:

“אם נא מצאתי חן בעיניך, עדינה, הואילי נא והטי אלי אזנך, כי דבר סתר לי אליך והדבר נחוץ מאד”.

“אם דבר סתר נחוץ לך, אדוני ההילני –– שננה שושנה בחרב לשונה –– הגידה אותו באזני השרים היונים, שהם אנשי שלומך ומתי סודך, וממני הרף, כי לא אחפץ לדעתו”.

“ובמה חטאתי לך כי כה סמכה עלי חמתך?”

“האמנם כה נשחת לבך עד כי לא תדע עוד ולא תחוש חטאת שפתיך? –– ענתה שושנה בתוכחת חמה –– הלא זה מעט הראית לעיני כל כי לצרינו אתה ולא לנו, ולוּ למשפטך עמדנו היום, כי עתה נעשה משפט מות בידידנו זה, על אשר נועז לדבר סרה באלהי נכר הארץ”.

ובדברה זאת הראתה באצבעה עלי ופניה האדימו כתולע.

“ומי זה לא יבין –– קרא מנילאוס –– כי רק למען השלום דברתי דברי!”

“אין שלום אמר אלהים לרשעים” –– ענתה חנה אמה בדברי בן אמוץ –– ובטרם תשמיע לבתי דברך הנחוץ, אשמיעך דברי אני באזני כל ידידינו הנצבים עמנו בזה: רב לכם הילנים בוגדים להתערב בתוכנו ולבוא בחברתנו! “יהי נא לכם אשר לכם” כדבר אישי אל השר היוני, ומאתנו הרפו –– כי לא לנו אתם כי אם לצרינו. ואתם ידידי, הואילו נא ובואו אתנו הביתה –– אמרה האשה בפנותה אלינו –– כי ערב עלינו שיחכם וחברתכם נעמה לנו מאד"".

עוד מלתה על לשונה ושושנה בתה נפלה על צוארה ותשקנה בעליצות נפשה, ומנילאוס יצא מאת פנינו בחרי אף. ברגע הזה שב אלינו רציץ, אחרי שלחו את השרים בכבוד עד שער הגן, ויחדו באנו אל ביתו ונשיח בדברי היום ההוא עד הלילה. אז ברכנו את רציץ ואת אשתו ובתו בשם ה' ונשב איש איש לביתו.

***

אחר הדברים האלה הגיעו ימי האבל אשר בין שבעה עשר בתמוז ותשעה באב, שלשה השבועות הקבועות בעמנו לבכות בהם ולהתאבל על חרבן העיר והמקדש וגלות אבותינו מלפנים, ולהתענות בראשם וסופם, בצום הרביעי ובצום החמישי. הימים האלה עוד לא נהפכו לנו לששון ולשמחה כדבר הנביא 38, ואם אמנם שב ה' את שבותנו וגם ההיכל שב על מכונו, עוד לא הונח לנו מעמלנו, והננו עבדים נושאי עול ומגישי מנחה לאדונינו הזרים המושלים בנו. כל העת ההיא עברה עלינו באֵבל ויגון כמשפט, עד אשר באו ימי הנחמה, ובתוכם היום הטוב והנעים לצעירי ישראל, יום חמשה עשר באב, אשר בו בנות ישראל יוצאות וחולות בכרמים, והבחורים באים לראות באשר יבחרו ולכלות להן ברית עולם ברצון אבותיהן. רוב הזווגים יקבעו בתוכנו ביום ההוא, וממנו פנה ממנו יתד לבתים חדשים אשר יוקמו בתוכנו כברכת ה' עלינו. ולמען תהיה הבחירה שׁלמה ונאמנה, ולא תכלמנה הבתולות העניות מפני העשירות שבהן, הנהיגו אבותינו מימים ימימה להיות ביום ההוא כל בנותיהן שוות בלבושיהן. אין משי ורקמה, אין עדי עדיים, אין כחל ופוך ואין כל סימן עֹשר נראה עליהן להבדיל בין אשה לרעותה –– כי כלן יוצאות בבגדי לבן פשוטים, וגם אלה אך שאולים הם אתן, לבלתי הכלים את מי שאין לה 39. ועשירי אחינו הנאמנים עם עמם מכבדים את החג הזה מהונם; בו יפתחו את גניהם וכרמיהם לרוחה ויעמידו שרים עם נוגנים גם יערכו שלחנות מלאי עסיס וממתקים לבתולות המחוללות, ויין מגדנות לבחורים ולגברים הבאים לראות או להתענג על המראה. לחג הזה בא גם הורקנוס בן יוסף עם שלומית אשתו ממצודת תירס ירושלימה, וגדוד עשרים איש מבני חילו הרוכבים היו שומרים לראשו מדי בואו אל עיר קדשנו –– פן יפגעו בו אחיו הרעים המתנקשים בנפשו.

בגן הגדול אשר לרציץ, מאחרי בית הקיץ אשר לו בקצה העיר נגבה, נקבצנו באנו יחדו, לראות במחולות הבתולות היושבות בהר ציון, בהיות הגן ההוא קרוב להן מכל הגנים והכרמים אשר ביתר חלקי העיר וסביבותיה. עינינו לא שבעו מראות את המראה הנהדר, בהקבץ כל חמדת ציון אל מקום אחד; כלן לבושות לבנים ותכנית אחת לכל בגדיהן: השמלה שמלת בד דק לבן כשלג והיא תפורה ככתנת רחבה, ורכוסה מעל הכתף השמאלית. פּי הצואר שפל מן הגרון עד כי גם חלק מהכתפים גלוי לעין. בתי הידים רחבות למעלה וצרות למטה ומגיעות רק עד חצי קנה היד. אֹרך השמלה עד רבע באמה ממעל לכפות הרגלים, ואזור בד דבוק עליה במתנים; על ידו תדבק השמלה אל הגו והיתה כמדו. וצעיף תכלת ארוך ודק כערפל מקֻפל ועובר מעל הכתף השמאלית אל המתנים ימינה, ששם יחבר בעניבה 40 יפה ושני קצותיו מתפשטים ויורדים מטה עד קצה השמלה. הנעלים הם מעור דק ואדום, המכסה את פרקי האצבעות, ושתי רצועות תכלת יוצאות מעברי הנעל ומרכסות בתּוך, לבל יזח הנעל מעל הרגל –– ובזה תמה התלבֹשת הפשוטה והיפה והשוה ביום הזה לכל בנות ישראל כאחת.

ובנות עמנו אלו כלן יפות ונעימות. עור פניהן לבן כשלמה אשר עליהן; הלחיים מתאדמות כשושנת העמקים. העינים גדולות ובוערות כעיני היעלה, וגבותיהן ושמורותיהן שעירות ומשליכות צל נעים די הגדיל הלבן הנפלא הסובב את בבותיהן השחורות. האף דק וארוך מעט ולו גב קטן ממעל, לאות על טהר הגזע כי מוצאו מבני שם. המצח רם ומתנשא מעט לשתי פאותיו מעל משקע הרקה –– לאות השׂכל והכשרון, שבהם יֻכר מוצא ישראל, –– ושער הראש שחור כעורב וקלוע בשתי קוֻצות עבות וארוכות היורדות מאחריו ימינה ושמאלה, ובקצותן ללאות תכלת מקבילות אשה אל רעותה. ובכל אלה אין כסף וזהב ופנינים נראה ביום הזה, רק שושנה אחת תקועה בשמלת כל אחת מעל החזה ימינה –– זה העדי האחד הלקוח חנם מאדמת קדשנו, העשירה מאד בפרחיה.

כחבצלות חיות התנוססו המון העלמות בהתהלכן בגן לרוח היום, ובצאתן יחדו במחול התעופפו קצות צעיפיהן על פני רוח ויהי דמיונן כמקלעת כרובים פורשי כנפים לעוף אל מכון שבתם במרומי שחקים.

בקרבי עם אחזת מרעי אל הכר הנרחב אשר בו תצאנה הנערות במחולות מחנים לא הכרתי בראשונה אף אחת מהנה –– כה דמו כלן אשה לרעותה. והנה יצאה מהן שושנה בת רציץ, והיא מאירה כאילת השחר בין כוכבי הרקיע, ותברכנו לשלום ותשחרנו בידידות לקחת חלק במשחקי שעשעיהן. כלנו נענינו לה ויחדו התיצבנו במערכה בשתי שורות, הבחורים לבד והבתולות לבד, ופנינו מָפנים איש אל אחותו, ומרחק עשרים צעדים מבדיל בינינו. אז לקחנו לנו כדורי עור ממֻלאים במוך, ואיש איש מאתנו השליך כדורו למעלה, ובהשליכו שכל ידו כי יפול לפני אחת העלמות העומדות ממולו, והיא חטפתהו בידה ותשליכהו אל אחד הבחורים אשר תבחר, למען יחטפהו הוא וישוב ישליכהו אל העלמה אשר תפק ממנו רצון, ואשר לא הצליח להשליך או לחטוף כיאות, היה לשחוק, גם הושם עליו ענש קל אף נעים, כפי אשר בחרו לו השופטים והשופטות הנבחרים לזה מראש.

כאשר הרגענו מעט מהמשחק הזה עמדנו כלנו יחדו במעגלה גדולה, כל בחור במרחק אמה אחת מהבתולה אשר מצא כלבבו, ונחדש שעשעינו במשחק “הסובב” 41, וזה דבר המשחק: לכל אחד ואחת ינתן מקל קטן כאמה ארכו, ועל אחד המקלות נתון סובב עץ אשר מדת קוטרו כחצי האמה, והוא דק ועגול ומעֻלף עלים ופרחים הקשורים סביבו. הבחור אשר בידו נתון הסובב ישליכהו במקלו למעלה; אך עליו לשׂכּל ידו כי יפול ימינה על יד המעגלה פנימה, ובנפלו תושט הנערה הקרובה את מקלה ותחטפהו בו, ואז תמסרהו להבחור העומד על ידה, והוא ישוב ישליכהו כמשפט הראשון –– ואשר יעשה משגה, והענישוהו השופטים והשופטות כטוב בעיניהם.

אודה ולא אכחד כי בעמוֹד שושנה לימיני נתקו מזמותי, ועל כן נבוכותי ואשגה הרבה מאד. גם לבבה תעה, ומדי עבור הסובב על פניה לא שקדה לחטפהו, ובכן נפל ארצה, והעון כבד מנשוא. ובעמדנו למשפט נגזר עלינו לכפר על שגגותינו במשחק “העיט והיונה”. במשחק הזה יאחזו הבחורים והבתולות איש ביד רעיתו ופניהם מפנים החוצה, והעלם-העיט העומד מחוץ למעגלה, יהרוס להבקיע בין הזוגות ולהגיע אל העלמה-היונה העומדת בתוך המעגלה פנימה. אך מדי קרבו אל אחד הזוגות יורידו ידיהם המשלבות המוּרמות למעלה ויחסמו עליו את הדרך. וכה יתפתל העיט בשקדו על צידו עדי יצלח לעבור בין אחד הזוגות אשר לא הספיק לשום לו מעצור. אולם כמעט בא אל המעגלה מעבר מזה והיונה כבר חשה מפלט לה מעבר האחר דרך הידים המוּרמות, ועד אשר יגיע רודפה אליה, כבר",ההשכלה,
אברהם שלום פריברג,התכריך,"תורה חדשה יצאה מנאות מדבר ותאחז בכל סביבותיה. כמעט עברו שנים אחדות וכבר התנוסס דגל המחמדים על כל ארץ ערב, והמאמינים, “בני המדבר”, נשאוהו למרחוק, ובקראם בפיהם: “לאַ אַלה אִיל אַלה, מַחֲמַד רסוּל אַלה!”, החרידו את פרס וביצנץ, שתי הממלכות הגדולות אשר נמוטו מוסדיהן מריבות מדינה ומפלגות דת. אכן גם מקרב המחמדים נעדר השלום מראשית דרכם, ומושליהם הראשונים לא האריכו ימים, כי רֻבם נפלו איש בחרב אחיו. אבל סכסוכיהם פנימה לא עצרו בעדם מנטות ידם על כל העמים והארצות חוצה, וכאסוף בצים עזובות אספום אליהם. “האסלם או המס!” – קראו אל העמים הנכבשים מפניהם, לאמר: לבוא בצל דתם ולהיות חפשים כמהם או להיות להם למס עובד. ובעוד אשר רוב העמים בחרו בחפש ויקבלו עליהם את דתם, בחרו בני עמנו לשאת את המס אשר ישימו עליהם המנצחים החדשים ולהשאר נאמנים לדת אבותם. אף שמחו לקראת המנצחים האלה, כי היו טובים להם ממלכי פרס וביצנץ, אשר רדפום באף וירעצום וירוצצום באכזריות חמה – ועל כן קצו מפניהם ויהיו זרוע לבני ישמעאל, אשר נחשבו בעיניהם כגואלים שלוחים ממרום להצילם מיד מבקשי רעתם.

בממלכת ביצנץ, היא רומה המזרחית 1 , השתמרו חקי תיאודוסיוס2 בכל תקף, להצר ולהציק לישראל ולהשפילם עד העפר. מלבד אשר הָרחקו מכל משמרת פקודה בממשלה, גם נפסלו לעדות נגד בני העמים, נרדפו גם בעניני דתם, למען הרחיקם ממנה. להם נאסר לבנות בתי כנסיות לתפלה, לבאר את כתבי הקדש על פי המדרש והאגדה – פן יתחזקו על ידם בדת קדשם; וגם לחֹג את חג הפסח במועדו, בשנה שהוא חל לפני חג פסחם של הנוצרים3 – להשכיח מלב כלם, כי החג הזה יסודתו בדת ישראל. ירושלים עיר הקדש נהפכה לבישופיא נוצרית, ומאז והלאה נאסר על היהודים לבוא שעריה – לבל יטמאוה בנשמת אפם, כי “זעומי אלהים” המה. העיר טבריה היתה למקום תורה וישיבה מימי ר' יוחנן והלאה4 – וגם היא נהפכה לבישופיא ואחינו נדחו ממנה. יושבי אנטוכיה היו צוררי ישראל מאז ומקדם5, ותמיד בקשו להם עת מצוא לשלוח יד בעם חרמם. פעם אחת התחלקו לדעותיהם במשחקם הלאֻמי – והשחוק ההוא היה ליהודים לבכי ומספד! כי בריבם איש את רעהו נפלו פתאם על היהודים ויהרגו מהם רב וישליכו את חלליהם אל בית הכנסת ויציתו בו אש וישרפוהו. ובהגיע הדבר אל הקיסר צינו 6 , שנן לשונו לאמר: “אבל אשמים הם האנטוכיים, בשרפם את היהודים המתים ולא את החיים!”7. דבר כזה הנשמע מפי מושל הארץ היה די להסית את ההמון השובב לכלות רעתו בבני עמנו – וישובו ויעשו כן ליהודים יושבי דפנה, הקרובה לאנטוכיה, ויפלו על בית הכנסת ויחללוהו ויהרסוהו, ואת המתפללים בו המיתו באכזריות רשע 8. ויהי בימי פוֹקַס העריץ 9 , ויכשל ליהודי אנטוכיא כח הסבל, ויתקשרו יחדו ויפלו על צורריהם וישיבו להם כגמול ידיהם. ורק ברב חיל הצליחו שרי צבאו לבצור רוח היהודים המתקוממים, ואז שבו הפכו ידם בהם להכחידם מן הארץ10

גם בארצות ממלכת פרס לא מצאו בני עמנו מנוח להם. כי כקנאת הכהנים הנוצרים בממלכת ביצנץ, כן גדלה קנאת הכמרים המהגים בממלכת פרס, והם הסיתו את מלכיהם לגזול משפטם ולרדפם ולהשיבם עד דכא. כמעט שהונח להם במות המלך האכזר פירוז שבור 11), והנה קם מלך חדש אשר הֵרע להם ממנו, הוא המלך קוֹבד, אשר נפתה אחרי מהגי קנאי ושמו מַצדק, שאמר לתקן עולם בבטול חקי הרכוש, כי יהיה “הכל הפקר לכל”, ואף בעניני האישוּת. ובני עמנו, אשר התֹּם והצניעות וקדושת חיי המשפחה הם חייהם וארך ימיהם, מאנו לקבל עליהם את הגזרה הזאת. ויחר אף קובד ויצו לתפוש את מר יצחק ראש הישיבה ולהמיתהו. אז קם ראש הגולה, מר זוטרא השני, ויעש לו חיל ויך את צבא המלך אחור ויגרש את מצדק עם כל אנשי מעשהו ממושבות בני עמו בבבל. ויהי למושל חפשי בעמו ומושב יקָרו בעיר מחוזא הקרובה לקטיספון הבירה. הדבר היה בשנה השלישית לנשיאותו, והוא בן שבע עשרה שנה בעת ההיא12

שבע שנים ארכו ימי ממשלתו. לאחרונה הֻכה חילו לפני חיל פרס הרב והעצום ממנו, והוא ומר חנינא, אביו הזקן, נפלו בשבי, והמלך קובד עשה בהם משפט מות, וגופותיהם הוקעו על גשר מחוזא, לאות לאנשי מרי, וכל יושבי העיר וסביבותיה שֻדדו והובלו בגולה ארצה פרס, וכל הישיבות שהיו בבבל ללמודי התורה עברו ובטלו מן העולם.

בימי המלך כוֹזרו נוֹשירוַן הונח ליהודים יושבי בבל כמעט, גם הישיבות שבו לקדמותם, אבל המסים כבדו מנשוא; מהם לא נקו בלתי אם ילדים ואנשי שיבה. לעמת זה הורע להם מאד בימי הורמיז בנו 13, אשר היה כנירון לעמו וכאדרינוס לישראל יושב ארצו. אז קשר עליו שר צבאו, בַּהרם גובין, ויורידהו מכסאו ויתנהו בבור השבי ושם הומת מות נבל. ויהודי פרס ובבל שמחו לקראת בַּהרם, וישחדו מכחם בעדו, ויתמכוהו בכסף ובאנשי חיל לכונן לו כסא ממלכה. עוד עיניהם נשואות אליו, בתקותם להבָּנות ממנו, והנה שלח קיסר ביצנץ חיל גדול לעזרת כוזרו פירוז, בן המלך המומת. והפרסים אשר נשארו באמנה את בית המלוכה, גם המה נתנו יד, ויחדו נלחמו על בהרם, ויכו את חילו עד חרמה, ובהרם נס ונמלט אל ארץ אחרת ותהי לו נפשו לשלל. – בשבת כוזרו פירוז על כסא אבותיו, נפקד עון היהודים עליהם ואידם גדל מנשוא. ביותר כלתה הרעה לצאצאי בית דוד, שהם תקות ישראל ומבטחו לעת קץ – כי נכתם עון ראש הגולה, מר חנינאי בן מר כפנאי, אשר משך ידו את בהרם ויטה לב בני עמו אחריו. גם זכרו להם עון אבותם, ראשי הגולה מר הונא מארי ומר זוטרא, אשר שניהם נשפטו בעון מרד, האחד בימי פירוז שבור14 והשני בימי קובד. ותנתן דת מאת המלך, לבער אחרי המשפחה הזאת עד תֻּמה. אז הוכן לבנים מטבח בעון אבותם, וכל אשר מבית דוד מוצאו נתפש להרג. בראשם נפל ראש הגולה מר חנינאי, ובדמי ימיו הורד שאולה. גם נשים וילדים לא מצאו רחמים, וכלם יחד נכחדו מן הארץ. והנה נפל דבר בארמון המלוכה, אשר שנה פני הכל ויהי לישועה לפליטת בית דוד ולטובה גדולה לכל בני ישראל יושבי הארץ ההיא!

המלך כוזרו פירוז חלם חלום15 , והנה הוא עומד בגנת ביתן, ובו כל עץ נחמד וטוב. ובדעתו כי הגן הזה לא לו הוא, חרה אפו בו, ויקח גרזן בידו ויך את כל עציו ומטעיו עד בלתי השאיר להם שרש וענף. ויהי כאשר בצע מעשהו בכל הגן וירא והנה עוד נצר אחד פורה משרש עץ גדול אשר נכרת מידו, וירם את הגרזן גם עליו. והנה נצב עליו איש זקן, הדוּר ונכבד מאד במראהו, ויחטוף את הגרזן מידו וישליכהו אל מצחו ויפצעהו פצע אָנוש, וירד דמו על פניו ועל זקנו. ויירא המלך מאד ויפול לרגלי הזקן ויתחנן לו לחוס על חיי עלומיו. “ומדוע לא חמלת אתה על הגן הזה אשר נטעו ידי, ותַּשחת את כל עציו, ותקטן עוד זאת בעיניך ותרם ידך גם על הנצר האחרון להכריתו?” – כן קרא אליו הזקן בחמתו, ולא הסיר מעליו ידו עד כי נשבע לו המלך, לשים עינו על הנצר ההוא, לפקדהו לטובה עד אשר יגדל והיה לעץ רענן.

ויהי כאשר הקיץ המלך משנתו, וימצא נטפי דם על משכבו, ויזכור את חלומו ותפעם אוחו ויקרא לכל חכמיו המהגים ויספר להם את חלומו ואין פותר אותו לו. ותהי העצה היעוצה לבקש לו אחד מחכמי ישראל היודע רזים ותעלֻמה יוציא אור. וימָצא לו מר חנן מאישקא, ראש הישיבה בפומבדיתא, והוא עצור אז בבית הכלא עם בתו הצעירה, אלמנת מר חנינאי, אשר נשארה הרה ומטעם המלך נעצרה עד אשר ימֶלאו ימי הריונה, ואז יומת הילד אשר יולד לה, ולא יהיה עוד שריד לבית דוד בישראל יושב בבל. ומר חנן פתר להמלך את חלומו, כי הזקן אשר ראה הוא דוד בן ישי, אבי משפחת המלוכה בישראל, והנצר האחרון אשר כונן להשחית הוא צמח צדיק, השארית הנמצאה לבית דוד, אשר עודנו בבטן אמו, היא בתו, האלמנה האמללה. אז ידע המלך את החלום ואת שברו, ויצו להוציא את האשה לחפשי, ולתת לה ולאביה מקום בארמונו, וכל מחסורם יהיה עליו. וכמלאת ימי הריונה ילדה האלמנה בן16, ויקרא שמו בוסתנאי, על שם הגן17 אשר נראה למלך בחלומו. ומאז והלאה הטיב המלך דרכו ולא יסף עוד להָצר ליהודים היושבים בארצו.

והנער בוסתנאי הלך וגדל וטוב, ויעש לו שם ביפיו ובתורתו ובחכמתו, ויהי עיני כל ישראל אליו, וישימו תקותם בו, אף אמנם לא נכזבה תוחלתם, כי על ידו שבה אליהם הנשיאוּת, ועוד גדל כבודה מבראשונה. מטעם המלך היה בוסתנאי לראש גולה בעודו בילדותו – כי פעם אחת זכר המלך אותו ויתאו לראותו, והוא אז נער בן חמש עשרה שנה. ויעמוד הנער לפני המלך מן הצהרים ועד הערב, “ולא הניע ראשו ולא הסיע רגלו”. והנה עף זבוב ויעמוד על מצחו וישכהו ברקתו עד שפך דם, והוא לא הרים יד להבריחו מעליו. ענוָתו זו הרבתהו בעיני כוזרו פירוז, וימשכהו חסד וישימהו לראש גולה ויתן לו מתנות כיד המלך. וימלא את ידו למנות לו דינים ומורים וראשי ישיבות, לדין ולהורות את העם כבשנים קדמוניות. ולזכר הזבוב אשר בגללו גדל חנו בעיני המלך, קבע לו תמונת זבוב בחתם תכניתו, והחתם הזה נשאר במשפחתו לדורותיו אחריו.

השמועה הזאת עשתה לה כנפים ותגיע עד סוריה וארץ הקדש, כי נתן ה' ניר לבית דוד ותקות ישראל לא נכרתה, כי עוד ירחם ה' את עמו וירם קרן משיחו. ויהי שם כוזרו פירוז לברכה בפי כל בני עמנו, הנגשים והנענים בלחץ הממלכה הביצנטית. ויהי כאשר קרא כוזרו פירוז עליה מלחמה, ויעל עם חילו על סוריה ועל ארץ הקדש, ששו כל אחינו לקראתו, ותקותם זו שעשעתם, כי כגבור יד מלך פרס תקום להם ישועה ותבוא הגאולה אשר אליה הם נושאים נפשם. ויֵאספו להמוניהם ויעמדו בחיל הפרסים, וכאשר גברה ידם שבו ויקחו נקמתם מאת אויביהם, וביותר כלו חמתם בנוצרים אשר בירושלים עיר הקדש18, ובשאפם נקם עברו גבול ויֵהפכו גם המה לאכזרים, ויעשו נוראות לא הסכין להם העם היהודי מטבעו.

ארבע עשרה שנה היתה רוחם נאמנה עם מלך פרס, וישבו במנוחה ולא ידעו רע. אבל לשוא קוו לשוב לקדמותם! ארץ קדשם לא הושבה להם, גם הושמו עליהם מסים למֹרת רוחם. ויהי העם מתאוננים רע איש באזני אחיהו, ויקצוף עליהם הנציב הפרסי ויתפוש הרבה מהם וישלחם אסורים בכבלים ארצה פרס, ויהי קצף היהודים הולך וגדול. הדבר נודע להקיסר הירַקליוס19 , ויערים עצה למשוך אותם אחריו, ויכרות עמם ברית למען הרחיקם מעל פרס. גם הטה אליו לב סירועס בן כוזרו, אשר התקומם על אביו ויורידהו מכסאו ויצו עליו אנשים וימיתוהו. וחיל פרס עזב את ארץ הקדש, וכל המדינות הנכבשות שבו אל ממלכת ביצנץ כבתחלה20 וכראות הירקליוס כי היתה הרוָחה, ויפר את בריתו אשר כרת עם היהודים, ועל פי הכהנים אשר הבטיחוהו לאמונה כי לא יחשב הדבר לעון לו, וגם יקבעו צום לכפר על נפשו אם כה תגדל יראת חטאו, מסר את יהודי ארץ הקדש ביד מבקשי נפשם, אשר נפלו עליהם וישמידום. לא נשארו בלתי אם השרידים אשר שרדו אל ההרים ויתחבאו שם, או אשר הצליחו להמלט ארצה מצרים21

שנאת הירַקליוס לעמנו עברה כל גבול מאז נבאו לו החוזים בכוכבים, כי עתידה ממלכת ביצנץ לנפול בידי עם נמול22. ובחשבו כי הוא עַם היהודים, צוה להשמידם ולאבד כל זכר להם – והוא לא ידע כי הוא עם הערביים, בני ישמעאל, אשר עוד בימיו נכבשה לפניהם כל ארץ סוריא וארץ הקדש23, ואחר כן גם העיר ירושלים24. אכן גם היהודים היו להם לעזרה, בהתאמצם להסיר מעליהם עֹל הירקליוס הבוגד והאכזר. כן נמסרה בידם העיר קסריה, אשר מספר יושביה הגיע עד שבע מאות אלף, בהמצא להם איש יהודי, אשר הוליך אותם דרך תהלוכה נסתרה; בה הגיעו על נקלה אל תוך העיר הנצורה ויכבשוה באפס יד25

עד מהרה בא הקץ גם על ממלכת פרס, אשר מאז מת כוזרו פירוז מלכה, הלכה מדחי אל דחי. במשך ארבע עשרה שנה 26 היו בה שמונה מלכים ובתוכם גם שתים נשים מבנות כוזרו מושלות בארץ, וכלם לא הצליחו להשיב אליה כבודה וחזקתה מלפנים. אז עלו עליה המחמדים כשֹאה. והמלך האחרון, איזדגר השלישי, נפל חלל, ונשיו ואחיותיו נפלו בשבי, וכל הארץ היתה להמחמדים לנחלה.

כאשר מת מחמדִ27 לא הניח אחריו בן יורש עצר, וחותנו אבו-בכר28 עמד בראש עמו ויקרא בשם “חליפי”29, וימלוך רק שנתים ימים וימת במדינה30, וימלוך תחתיו עמר, שגם הוא היה חותן מחמד 31. עשר שנים ארכו ימי ממשלתו, ובמשך העת ההיא נכבשו לפניו כל ארצות הקדם, גם ארץ מצרים נפלה בידו32. האיש הזה אשר בקנאתו נטה קו על אֹצר הספרים הגדול אשר באלכסנדריה לבערו מקרב הארץ33 – החליף הקנאי הזה לא יכל הטות חסד ליהודים ולנוצרים, אשר לשניהם יחד הראה מחמד שנאתו כאשר גברה ידו. ותהי ראשית מעשהו לגרש את היהודים ממדינת חַיבר ואת הנוצרים מעיר נגראן אשר בארץ תימן, באמרו כי ארץ ערב נעלה בקדושתה, בהיות בה הנביא קדוש אַלה ובצאת ממנה תורת האִסלם לאור עולם, ולא תוכל אדמת קדש זו היות מעון לטמאי אדם, הכופרים במחמד ותורתו. ולשרי הצבא אשר יצאו מלפניו לכבוש את הארצות נתן צו, לתת חוקים מגבילים לשני “עמי הכתב”34: לבל יבנו בתי תפלה חדשים ולבל יתקנו את הישנים, ובהתפללם בהם אל יעיזו בנפשם להשמיע במרום קולם. בעבוֹר איש מהם אל דת האסלם אל ישימו לו כל מעצור, ואת המחמדים יכבדו בכל מקום אשר יפגשום. גם לא תהיה להם כל משמרת פקודה בממשלת הארץ, ולא ירכבו על סוסים, ולא ילבשו כבגדי המחמדים, רק תהי להם תלבֹשת מיֻחדה, למען יֻכרו במראיהם, כי לא במאמינים חלקם. מלבד כל אלה יושם עליהם מס הגוף35 והחרג36. את העיר ירושלים לכד עמר בעצמו, ובידיו הניח על הר הבית את אבן הפנה למוסדות בית מסגד, אשר נבנה במקום שהיה בית קדשנו ותפארתנו. בהכנע ירושלים לפניו יצא הבישוף סופרוניוס לקראתו ויושט לו את מפתחות העיר, ובגלל זאת נעתר לו עמר, לקַים את החק אשר נתנו מלכי הנוצרים, ולאסור על היהודים לשבת בעיר הקדש.

אולם רוב הגזרות האלה לא יצאו לפעלן בימי עמר ואחרי מותו בטלו כָלה. המחמדים הבדילו את בני עמנו רק בדבר האמונה, אבל בעניני המדינה הכירום לטובה. על כן שמחו היהודים לקראתם בכל מקום בואם – כי היו טובים להם מאויביהם אשר משלו בהם לפניהם. וביותר הטיבו המחמדים לעשות עם יהודי בבל, כי הם היו רוב תושבי הארץ ועל ידם נקל להמחמדים לכבשה לפניהם. להם הגדיל עמר חסדו חרף קנאתו הגדולה, ויכר את בוסתנאי לראש גולה, ויתן לו את טבעתו לאות כבוד ושלטון. ובהודע לו כי הוא בן חמש ושלשים שנה ועודנו פנוי לנפשו, לקח את דארה, אחת מבנות מלך פרס השבויות עמו, ויתננה לו לאשה37

ועמר הרחיב ממשלתו מהודו ועד קצה אפריקה, ותהי העיר מדינה בימיו חולשת על גוים כעיר רומה מלפנים. הוא הנהיג ספירה חדשה לימות עולם, מיום ההגירה 38 והלאה. עוד ידו נטויה לכבוש ארצות ולהכניע גוים לא מעט, והנה נפל בחרב מיד נעלמה, ויבחר תחתיו עותמן, חתן מחמד, למושל ארץ. אבל גם ימיו לא נמשכו – כי התקשרו עליו ראשי השבטים מבני עמו, ובתוכם גם עלי בן אבו טלב, חתן מחמד השני, ויפלו עליו בחרבות שלופות וימיתוהו 39. אז עלה עלי לכסא מושלים – וגם הוא נפל בחרב בוגדים אשר מעמו יצאו. ותהי המלוכה למוֹאַביא, נציב סוריה, אשר משפחתו לבית אומיה היתה המיחשה במיכה. הוא יסד את הממלכה להיות לנחלת עולם לצאצאיו אחריו, ובהיותו אוהב חכמה ומדע ותענוגים, העתיק את כסא המלוכה מעיר מדינה, החנפה והמתקדשת, לעיר דמשק, ההומיה והעליזה, להיות עיר ממלכת החליפים מן הוא והלאה.

אז היתה הרוחה לבני עמנו, במצאם בצל החליף את המנוחה אשר נעדרה מהם זה כמה, בגבור יד המחמדים על הארצות אשר בהן נאנחו תחת על סבלם כנוח עליהם שבט אויביהם ומנדיהם. הנוצרי שמע חרפתו מפי המחמדים הקנאים, בקראם אחריו “נַצרון גיַאוּר!”40 , וידע את נפש היהודי אשר שמו מנואץ בפי אחיו הקנאים, הקוראים אחריו “העפ!”41. אף אמנם הוטב לנו מימי מואביא והלאה – כי הכירונו החליפים לטובה, ויקרבו חכמינו אליהם, ויהיו להם ליועצים ושרים ממונים על אֹצר הממלכה. ישיבות סורא ופומבדיתא גדלו מבראשונה, וראשיהן ומנהליהן היו לגאונים, אשר לאורם הלכו כל בני הגולה בארצותם למושבותם, ועל כלם היה כבוד ראש הגולה חופף, אשר נחשב לנשיא אלהים, ובו התהללו ובו התברכו כל אחינו הקרובים והרחוקים.

וממלכת המחמדים הלכה וגדלה לארכה ולרחבה, ותהיינה מֻטות כנפיה מלא רחב ארצות אזיא ואפריקה וחלק גדול מארץ אירופה. ובימי אל-וַליד, נכד מואביא, הגיעה עד הים אשר בקצה אפריקה וכמעט נגעה בגבול ספרד אשר בקצה אירופה מערבה.

­ *

אבותי ישבו במנוחה על נחלתם בחיבר עד בוא הממשלה בידי עמר, אשר בקנאתו לדתו גזר על כל היהודים יושבי ערב לעזוב ארץ קדשו זו. אז גלו בני עמנו ממנה; אלה פנו אל ארץ בבל ואלה שמו פניהם אל סוריה. בתוכם היה גם עזרא אבי הזקן, אשר שם פעמיו דמשקה וישב שם. בימי עבדול-מלך נכד מואביא 42 לֻקח הונא אבי אחרי כבוד להיות נאמן ביתו וסוכן על אוצרו, ויעש משלחתו בחפץ כפים, ויהי שמו הולך וגדול. גם במות עבדול-מלך ובנו אל-וליד ירש את כסא כבודו, היה אבי מהיוצאים ובאים בחצר מלכותו. ובשנת תשעים ואחת להגירה43 ואני אז בן עשרים שנה, שֻלחתי במלאכות אבי מטעם החליף אל מוּסה אבן-נזיר, שר הצבא בעיר טַניה44 , עיר החוף אשר בקצה אפריקה צפונה מערבה, להשפיק להחיל הנמצא תחת ידו ולהביא לו כל צרכיו. שם נפגשתי עם בני עמנו פליטי ארץ ספרד, אשר נמלטו ארצה מארוקו מפני רעת המושלים אשר אכלום בכל פה. ואלה קצות הדברים אשר ספרו לי אחינו הרחוקים:

בארץ ספרד נאחזו בני ישראל משנות קדם, וערים רבות בנו ויקראון בשמות ערי מולדתם בארץ הקדש45. שם ישבו במנוחה כל הימים אשר היתה הארץ תחת ממשלת רומה. וגם אחרי כן כאשר ירשוה הגותים המערבים, נשארו במנוחה על מקומם עד אשר תקעה הדת הקתולית יתדה בה, וכמעשי כהניה הקנאים בארצות הממלכה הביצנטית כן היו מעשיהם בארץ הזאת, בהשפיעם על המלכים מרוחם, להצר ולהציק לישראל עד מחנק נפש. בשנה ההיא אשר נגאלו יהודי בבל מעֹל הורמיז על ידי בהרם גובין, החלו שמי ספרד להתקדר על היהודים היושבים בה. המלך ריקרד היה הראשון אשר החל להסיר משפטם ולהצר צעדיהם תחתיהם, וממנו ועד רודריגו המלך האחרון, משך מאה ועשרים ושתים שנה, משלוּ שבעה עשר מלכים, אשר רֻבם היו עבדים נרצעים להכהנים הקתולים, ורשעתם ליהודי ארצם גדלה עד אין חקר. אלה שדדו את ילדיהם ויתנום בידי הכהנים הנזירים לחנכם על פי דרכם, ואלה אנסו גם את האבות לעזוב אמונתם ולקבל עליהם את הדת הנוצרית. האנוסים ההם התאמצו להחזיק באמונת אבותיהם ולשוב אל עמם בסתר וגם בגלוי, ועל זאת נשפטו בחרב ובאש או נאסרו לעבדות עולם. מהם נצולו רק אלה אשר השפיקו להתחמק מפני שומריהם ולהחיש מפלט להם דרך רצועת הים אל חוף מארוקו, ששם כבר פרשו המחמדים נס ממשלתם. שם הונח להם מכל צרותיהם, ורבים מהם הצליחו בסחר ידם ויעשו עשׁר לא מעט. אך נפשם עליהם אבלה, בזכרם את גורל יתר אחיהם, אשר נשארו למעצבה בארץ ספרד. באין תקוה לחמלה ורחמים מאת הכהנים הקנאים והמלכים אבירי הלב, עושי דברם.

אנכי הייתי מרואי פני הנציב מוסה, הגבור האביר, אשר משכני חסד, וירבה עמי שיחה על אֹדות החליף “מושל המאמינים”, והעיר דמשק הבירה, אשר מאז היתה לעיר מלוכה רחבה ונסבה ותיף במאד מאד, ועל אֹדות העיר קונסטנטינה, בירת קיסרי ביצנץ, אשר פעמים רבות הרסו המחמדים אליה ולא יכלו לה. ואנכי ספרתי לו את כל אשר ידעתי, ותשובותי הפיקו תמיד ממנו רצון.

ויהי היום ואנכי יושב עמו בחדר משכיתו כפעם בפעם, והנה בא אחד משומרי הסף ויגד להנציב, כי עדת אֹרחים באה מארץ ספרד, והמה מתחננים לו לתתם לבוא לפניו. ויהי כקום הנציב לצאת אליהם ולקדם פניהם, ואקום גם אני ואפן ללכת לדרכי, ויעצרני השר וישחרני לצאת עמו יחדו, ובזכרי כי האנשים הבאים הם מארץ ספרד, נרציתי בכל לבבי ללכת עמו, לראותם ולשמוע מה בפיהם.

ואשר לא פללתי ראו עיני אף שמעו אזני! זה כשנה קם רודריגו נכד רצסוינד, אחד המלכים האכזרים אשר דכאו את עמנו בלי חמלה, ויעורר את העם על המלך ויטיצא, אשר מלך זה כתשע שנים, ויורידהו מכסאו ויעל למלוכה תחתיו. הדבר הזה העלה חמת בני המלך המוּסר, ודודם אופז, הגמון שיביליה, עוררם לנקום נקם, וישיתו יד עם יוליאן רוזן קיטה, שהיה אויב בנפש לרודריגו, אשר חלל את כבוד ביתו, ויאספו אליהם עוד שרים אחדים, אשר קצה נפשם בממלכה החנפה והחטאה, ויעברו את רצועת הים המבדלת בין ספרד ומארוקו – והם המה הבאים לפני הנציב, לחלות פניו, לעלות על ארצם ולכבשה, כי טוב להם היות עבדים נושאי מס להחליף המחמדי, מהיות שרים נושאי משרה בממלכה הספרדית!

כמעט כלו הם לדבר, ועדת אנשים נכבדים אשר עמדו מאחריהם, נגשו גם הם אל הנציב וישתחוו לפניו בהדרת כבוד.

התבוננתי אל האנשים ההם ולבי נמשך אחריהם – כי הכרתים במראיהם כי לא מבני הגותים המה, כי מוצאם מקדם, ממזרח שמש, ועיניהם ותאר פניהם וכל הליכותיהם יתנו עדיהם כי אַחי הם ומצור אחד חֻצבו עמי, רק שבתם בין לבאים ולכתם בקרב צרה הפילה אור פניהם ותכס עליהם בצלמות. עוד אני מתבונן אליהם ולבי הֹמה כהמות ים, והנה איש זקן, הדוּר ונכבד, עיניו מזהירות ככוכבים ותלתלי ראשו וזקנו כצמר צחר, יצא מקרבם ויעמוד לפני הנציב וישא הוד קולו לאמר:

“אדוננו השר! הטה נא אזנך לקול שועת עם נגש ונענה, הקורא אליך לעזרה והמחלה את פניך לתת לו מחסה בצל כנפיך! בבקשנו ממך זאת, אל נא תשיתנו עם בוגדי און, החושבים רעה על ארצם – חלילה לנו מעשות כזאת! הן אנחנו בני אברהם אביכם, יושבי ארץ ספרד משנים קדמוניות, נושאי עֹל מלך ושרים בלב נכנע מאז ומקדם. שומרים אנחנו את דברי נביאינו, אשר צונו בשם ה' לדרוש את שלום העיר אשר הגלנו ה' אלהינו אליה, “כי בשלומה יהיה לנו שלום” 46 . גם קדושים לנו דברי חכמינו, אשר צונו להתפלל בשלום הממשלה, “שאלמלי מוראה איש את רעהו חיים בלעו”47. אבל קצה נפשנו בתהפֻכות רע, בהשחת הארץ מפני מושליה הרעים והחטאים. רבות נשאנו מאת המלכים אשר משלו בארץ עד כה, אבל המלך האחרון הכביד, עד כי כשל כח הסבל. הנך רואה לעיניך את השרים הספרדים האלה, שהם בני עם אחד ואמונה אחת עם רודריגו המושל בם – וגם הם נלאו נשוא, ואף כי אנחנו אשר מעצר וממשפט לֻקחנו והננו כצאן למאכל וכטיט למרמס. והנה שמוע שמענו, כי אחינו החוסים בצל הכליף הגדול, “מושל המאמינים”, יראו מנוחה כי טוב, וכל שריו הגדולים נוטים להם כנהר שלום. גם ידע נדע, כי אחינו פליטי ארצנו אשר החישו להם מפלט אל ארץ ממשלתך זו, מצאו בצלך את המנוחה והשלום אשר בקשו. ועל כן אנחנו מפילים תחנונינו לפניך, אדון רם ונשא, ויחד עם השרים האלה נחלה פניך: פרוש נא כנפיך על ארצנו, ספחנה גם אותה אל ממלכת הכליף הגדולה והרחבה, והיינו אנחנו וכל יתר תושביה עבדים נאמנים לך ולמלכך עד עולם. הן לא יכבד ממך הדבר לעשותו – כי הלא רק רצועה צרה בת שתים עשרה פרסה, רצועת הים אשר על גבולך, מבדלת בין מארוקו וספרד. ומה טובה ארצנו זו ומה נחמדה! הן לארץ הקדש נדמתה בשמיה הטהורים ממעל לה; לארץ הודו – בהוד פרחיה וריח בשׂמיה ושמניה; לארץ תימן – בנעם פריה ומגד תבואותיה; לארץ מצרים – במחצבי הרריה, האֹצרים בקרבם כל מֻצק יקר, ולארץ יון – במנעמיה, ברוב תענוגיה ובחֻפיה הטובים לאניות סוחר. ואם כל אלה לא ישוו לך, אם לא למענך, עשה זאת איפוא למעננו, להציל משחת נפשנו! חוסה נא עלינו כרוב רחמיך, כי הלא גם אתה גם עמך מזרע אברהם הנכם, אשר מדות החמלה והרחמים היו ממנו מורשה לצאצאיו אחריו. לכן חוס נא, רחם נא והושיענו למען חסדך!”.

בשמעי הדברים האלה נפעמתי מאד ועיני מלאו דמעה. ועיני מוסה אורו, כי היו לו לששון ולשמחת לבב; אך השכיל למשול ברוחו ויען ויאמר להם, כי עליו לשית עצות בנפשו ואז ידע מה יענה. הם יצאו מאת פניו ואנכי אצתי בו לעשות בקשתם ולהגדיל שם כבודו בעיני “מושל המאמינים”, בספחו לו את הארץ הזאת אשר נכבדות מדֻבר בה, ואשר ממנה יוכל להגיע ולבוא אל לב אירופה ולהרים נסו לעמים היושבים בה. ומוּסה אסף אליו את יושבי עיר טַניה הסוחרים אל ספרד, גם את ראשי נכבדי היהודים אשר יצאו משם ויבּואו לגור בארצו, וכלם ענו פה אחד כי טובה הארץ מאד, אך יושביה יסחו ממנה מפני רעת מלכיה ומושליה. את כל הדברים האלה שם מוסה אל לבו ועצת המלאכים נחרצה נעשתה.

ויקרא מוסה אליו את טאריק שלישו, ויצוהו לקחת עמו גדוד אנשי חיל ולעלות על ארץ ספרד ולנסות אליה דבר. ויאסוף טאריק חמש מאות רוכבים, וירד עמם בארבע אניות אשר חכו לו בחוף טניה, ויעבור את רצועת הים ויבוא עד הר הסלע סבטא, אשר על חוף אנדלוזיה דרומה, וישא שם נסו. ומאז והלאה נקרא המקום על שמו “גבל-אל-טאריק”, לאמר: “הר טאריק”48 . והרוכבים הגבורים שטו עברו לארך החוף באין מפריע, וישללו שלל אדם ובהמה רבה וישובו בשלום אל ארצם. שם שמחו כלם לקראתם, בשמעם מפיהם תהלת הארץ, העתידה לנפול בידם. אז אסף מוסה חיל גדול לכבוש את ספרד. ורוח גבורה לבשה את כל העם, ומנער ועד זקן ששו לקראת נשק. מהם בחר לו טאריק חיל שנים עשר אלף איש, כלם גבורים מלֻמדי מלחמה, מלבד גדוד הנוצרים הספרדים ובני ויטיצא, אשר נאספו אל דגל יוליאן, לעזור על יד המחמדים לכבוש את ארצם ועמם.

בימי האביב49 העביר טאריק את חילו שנית דרך הים אל חוף אנדלוזיה, ויבצר את הסלע במקום אשר הֵרים עליו נסו בראשונה.

ורודריגו שמע כי עלה טאריק על ארצו שנית, וישלח לקראתו את שר צבאו טדמיר וחיל אלף ושבע מאות איש עמו. אך בהתנגשם יחדו הֻכו הספרדים מכה רבה ויהפכו ערף וינוסו. ואז עבר טאריק בארץ הלוך וכבוש באין מעצור, ורבים מהיהודים והנוצרים אויבי רודריגו שתו ידם עמו. לחזק את חילו ולעורר גבורתו חסם עליו את הדרך, לבל יוכל עוד לשוב, וישרוף את כל האניות אשר בהן עבר אל ארץ ספרד.

אחרי המפלה הזו שלח טדמיר אגרת ביד הרצים אל המלך רודריגו לאמר:

“אדוני ומלכי! הנה עם עלה עלינו מירכתי ארץ אפריקה, עם מר ונמהר החזק כסלע וקל כסופה. ואני התאמצתי בכל עז לעצרהו על דרכו, אבל לשוא כליתי כח חילי, כי חזק הוא ורב ממנו. עתה הנה החל לבצר עמדתו על אדמתנו, ואם לא נחיש עתה להדפהו ברוב אונים, אז מי יודע אם תנצל עוד ארצנו מידו. לכן אדוני ומלכי, הואילה נא לשים הדבר אל לב! אסוף חיל וצבא ככל אשר תמצא ידך וחושה לעזרתנו! גם נחוץ הדבר כי יהיו פניך הולכים עמנו, למען יחזק לבב אנשי המלחמה ויאמצו כחם לעמוד בפני אויבנו עז”.

הדברים האלה הרגיזו את רודריגו עד מאד, וימהר ויאסוף לו עדת שריו ויועציו. ותהי ראשית פעלם לשלוח את מבחר רוכביהם לקראת האויב. עד מהרה התאחדו גדודי הרוכבים עם חיל טדמיר, וילחמו עם המחמדים בחמה שפוכה וגבורה נמרצה; אבל הם עמדו כסלע איתן, ואחרי שפך דמים לרוב נסוגו הספרדים אחור, והמחמדים פשטו כנחל שוטף על אדמת ספרד, ויכבשו ערים וכפרים, ויושביהם נכנעו לפניהם עד מהרה, כי נפלה עליהם אימתם ויפחדו וייראו מהם.

לאחרונה בא רודריגו עם כל שריו ואציליו וחיל תשעים אלף איש עמם, וידי דמיונם לים זועף הסוער בשאון גליו. אבל טאריק לא חת משאונם ולא נענה מכל המונם, ויבטח על חילו הקטן, הכביר מהם באמץ לבבו ותבונות כפיו. החלוץ לחיל ספרד היה לבוש שריוני קשקשים, והחיל מאחריו חמוש בחרבות וכדונים, ושאר אנשי המלחמה חמושים בקשתות וחצים וקרדמות ואַלות 50 וכַפות קלע, איש לפי מנהגו. וטאריק אסף אליו את כל חילו, וגם את הרוכבים אשר שלח לשוט בארץ השיב אליו, ובהעמידו אותם במערכה נשא אליהם מדברותיו, להלהיב לבבם ולחזקם ולאמצם ליום קרב. המלחמה החלה בעלות השמש ותפשוט על פני העיר חרס51 ליד הנהר גודיליטו. מקול צעדי הנלחמים ודהרות אביריהם רגזה האדמה, כרעם בגלגל נשמע קול התפים, תרועת החצוצרות, משק הנשק ושאון השרים ושאגותיהם אימה. משני העבָרים נלחמו בעז וגבורה, רק במספרם לא נשתוו, כי רבו הספרדים על הערבים פי שמונה. יום תמים נלחמו ודמים בדמים נגעו, ואיש מהם לא נסוג אחור עד בוא הלילה וישופם חשך. שני החילים לנו על מקומותם בשדה הקרָב, על האדמה הרוה מדם חלליהם, ונפשם כלתה לאור היום הבא, לחדש את המלחמה ביתר שאת ויתר עז. היום השני בא, ואתו התחדשה המלחמה, האדמה שבה רותה מדמי אדם רב, ואחרית לא היתה להמטבח הנורא גם ביום ההוא. ביום השלישי לעת הצהרים ראה טאריק והנה חילו נמוג ורוחו אין עוד אתו, כי חזקו הספרדים ממנו במספרם הרב. ויקפוץ ויעמוד על כר סוסו ויתן קולו קול עז: “הוי משלמים, גבורי צבא אַלּה! מה אתם עושים בחפזכם ולאן פניכם מועדות? מה בצע בנוסכם מן המערכה ומה תהי אחריתכם? הן לפניכם האויב ומאחוריכם הים הגדול. הים לא יבקע ולא ינוס מפניכם, בעוד אשר חיל האויב יעתק ממקומו על נקלה, אם תעוררו את גבורתכם ותשימו באַלּה מבטחכם, כאשר הסכנתם מאז. אל תחפזו ואל תנוסו, כי אבד מנוס מכם; אך התחזקו והיו לבני חיל, התאמצו ועשו כמוני, גבורי כחי, עליזי גאותי, – אז תראו את ישועת אַלּה אשר יעשה עמכם היום להפליא!”.

ככלותו דבריו צנח על סוסו האביר ויריצהו כאילה שלוחה אל מערכות האויב, ויעופף חרבו הקשה ויגזור על ימין ועל שמאל, ואיש לא עמד בפניו עד הגיעו אל דגלי המחנה, ופתאם הכיר את המלך רודריגו היושב על סוסו בהדר גאונו. וירץ אליו בכל כחו ויטל עליו כדונו, רגע אחד – והמלך נפל מת ארצה. זאת ראו המָשלמים ויריעו תרועה גדולה ונפשם דרכה עז ויבקיעו בכל מאמצי כחם אל צבאות הספרדים ויכום ויפיצום ויניסום, וירדפו אחריהם כל היום וימיתו את כל הנופלים בידם. וכשובם מהכות את האויב צוה טאריק לכרות את ראש רודריגו מעליו, וישלחהו באניה אל מוסה, לאות על נצחונו הגדול.

אחרי המלחמה הזאת נפלה בידו כל ארץ ספרד, ולבל יגרע מחילו בפשטו על כל הארץ, בחר לו אנשי חיל מהיהודים המתנדבים לעזור על ידו, ויעמידם למשמר בכל הערים אשר כבש. ואבירי הנוצרים אשר מאנו להכנע לפניו נרדפו ממנו על צואר עד קצה הארץ, עד מדינת אַסטוריה צפונה. שם התבצרו בהרריה וישגבו בהם מפני פחד אויב.

כן כבשו המחמדים את ספרד, וימשלו בה כדרכם. לא הכבידו ידם על יושביה ולא העמיסו עליהם דתם ואמונתם בחזקת היד. אך השתפקו במס אשר שמו עליהם, ויתנום לחיות במנוחה על פי דרכם באין מפריע ומכלים דבר. ורוח הדרור השלטת בערב צררה את ארץ ספרד בכנפיה, ותביא עמה גם רוח השירה והמליצה, ולרגליהן מצאו גם החכמות והמדעים קן להם בקרב הארץ הזאת, ורבים מאחינו הקיצו לחיים חדשים אשר לא פללו.

שש שנים עברו. הארץ שקטה מריב לשונות וחרב מלחמה לא עברה עוד בספרד, ומדינת אנדלוזיה היתה לממלכה ערבית, וקורדובה היתה העיר הראשה; בה ישב מושל מחמדי, הרועה עמו בצדק ועבדיו במישרים. מספר יושביה כבר הגיע עד תשעים אלף נפש, וחלק רב מהם היה מאחינו בני עמנו, בהם חרשים וסוחרים נכבדי ארץ, אשר סחורתם ומשלח ידם פשטו בכל הארצות. שם הוקם בית מדרש לכל דבר חכמה ומדע, אשר לא נמצא באירופה כמהו, וראשי חכמי קדם עמדו בראשו וישימוהו לתהלה בארץ. והעיר הלכה וגדלה ותיף בבניניה והיכלי חמדתה ומַשאבי מימיה וגני עדניה שכם אחד על כל ערי הממלכות אשר בארצות המערב.

בהיותי בן עשרים ושש שנה עשיתי דרכי אל העיר הזאת, כי שֻלחתי במלאכות אבי למצוא חפץ ולדבר דבר עם הנציב. ובשבתי שם בארמונו נודעתי לאצילי בני הנעורים, פקידי הצבא, היוצאים ובאים בחצר הממשלה.

פעם אחת לעת הערב יצאנו יחדו לשוח בין שדרות התמרים אשר על יד הנהר גודַלקיביר. ונתענג על הקָרה הנעימה אשר היתה למשיבת נפשנו אחרי היום החם, אשר בער כאש. עלינו על גבעה קטנה המתנשאת לאִטה, ובעלותנו עליה ירדנו במשעול צר המתפתל כנחש בין שושנים עד הגיענו אל עמק נחמד מלא כל עצי עדן. ומרחוק נראה לנו קיר חומה הסובבת למקלט הנזירות הקתוליות, והן מתהלכות עתה לרוח היום בגן המקלט. במעלה הקיר חלונות קטנים, הן חלונות הלשכות שבהן גרות הנזירות אחת אחת כמנהג, וליד הקיר מעבר מזה קורות עץ צבורות ומונחות כמדרגות זו ממעל לזו. הגענו אל הקורות ונשב עליהן איש כאשר בחר לו, ונשתעשע ונשיח יחדו, והמקום הנחמד הזה היה לנו למשיב נפש עד כי בחרנו בו לשבתנו בכל ערב, כל ימי היותי בקורדובה.

בפעם הרביעית לשבתנו שם, לעת הערב, נשאתי עיני לתֻמי וארא והנה פתיל לבן נמשך ויורד מאחד החלונות אשר במעלה החומה, ובקצהו קרס נחשת ועליו תלוי תכריך קטן אשר ממעל לו כתוב בכתב אשורי שם “שדי”. השתוממנו על המראה, ואחד מאחֻזת מרעי קם וישלח ידו לאחוז בתכריך, אבל כהושיטו אותה כן נמשך התכריך למעלה. גם השני גם השלישי קם לעשות כמהו, אבל כמקרה האחד כן היה מקרה כלם, כי כמעט הושיט איש ידו, והנה עף התכריך בהמשך פתילו למעלה. אז קרבתי גם אני לנסות את ידי, ולאָשרי תפשתיו באצבעותי, אחזתיו ולא הרפיתיו, ואסירהו מעל הקרס ואקחהו לי – וברגע הזה עף הפתיל למעלה ויעלם מנגד עינינו. כל רעי סבבוני וישחרוני להגיד להם פשר המלה הכתובה בכתב לא ידעו, ואנכי השתמטתי מפניהם ואשׂיחם לדבר אחר ואערים מזמות להשכיח את המקרה מלבם. גם בשובנו העירה התחפשתי והעמדתי פנים כאלו אין הדבר שוה להגות ולדבר בו – ובלבי הייתי כהולך על גחלים, בכלות נפשי להשאר בדד במעוני, לפתוח את התכריך באין איש עמי ולדעת את הסוד הצפון בו. כבואי לאחרונה אל מעוני, סגרתי את דלת חדרי ואפתח את התכריך ואמצא בו גליון כפול ובו כתובים בעט עופרת ובכתב עברי הדברים האלה לאמר:

""אדון ביקר! מאז ראיתיך ברדתך מן הגבעה בפעם הראשונה, הכרתיך ואדע כי יהודי אתה. ויעוררני לבבי להאמין בך כי איש טוב ורחום הנך. ואמונתי זו נתנה תקוה בלבי כי אתה הוא המלאך השלוח מאת האלהים לגאול משחת חיי.

""עבריה אני, בת אבות ישרים יושבי קורדובה. בלדת אמי אותי חלתה המיַלדת העבריה, ועל כן נדרשה לעזרת מיַלדת נוצרית, והיא בקנאתה לדָתה טבלַתני בסתר לשם אמונתה, ואבותי לא ידעו. אחרי שבועות אחדים באה אל אבותי ותגד להם את אשר עשתה לי, ותדרוש מהם לתת אותי על ידה לגדלני בדת הנוצרית. שמע אבי וירגז – וברב כפר הצליח לשום לפיה מחסום. מאז והלאה לא נתתה עוד לאבותי מנוח, ותבוא אליהם פעם בפעם ותוציא מהם את כל הונם ואונם, ותמץ את מח עצמותיהם בהפילה עליהם אימתהּ. והם נתנו לה את כל משאלות לבבה, בהעתירם לה לקחת את כל אשר להם רק לשמור פיה ולשונה ולשמור מצרות נפשם. מקץ תשע שנים קרבו ימיה למות, ותתוַדה לפני כהנה ותגל לו את הסוד הכמוס אתּה – ועוד בלילה ההוא, בערב יום הכפורים, בא כהן נוצרי אל ביתנו בלוית אנשי חיל מזֻינים, ויקחני בחזקה מחיק אבותי ויביאני אל המקום הזה. והנני יושבת פה למעצבה זה שמונה שנים, עצורה בחדרי כאסיר כלא, ומעֻנה מידי הנזירות, האוכפות עלי את דתן והשומרות אותי תמיד, פן אבגד בבריתן ואשוב אל דת אבותי. אחרית אבותי לא אדע, כי כלואה ונצורה אני פה ופני יהודי לא ראיתי כל העת הזאת.

“ועתה אתה איש יקר! הנה הגדתי לך תולדותי ובידך עתותי. אם לבך עברי ורוחך נאמנה לעמך כתקותי בך, חוסה נא עלי כגדל חסדך והשיבה את השה האֹבדה אל העדר אשר ממנו שֻׁדדה! אם אין לאל ידך להושיעני עשה נא זאת איפוא ויהי נא חסדך לחקור לדעת את אבותי ולהודיעני מה היה להם. אבי הוא אחד מנכבדי קהלתנו בקורדובה ושמו שמעון הלוי. ביום השלישי לעת הערב אחכה לך וכבוא השמש אוריד את פתילי בעד החלון, ואם יהיה לך דבר להודיעני, והכינות אותו אתך בכתובים ושמתהו על הקרס אשר בקצה הפתיל, ואגיעהו אלי.”בהעתירי אליך עוד הפעם ובשימי תקותי בך, הנני בת עמך המיחלת לעזרתך,

רחל לבית הלוי "".

כל הלילה התהפכתי על משכבי ושֵׁנה בעיני לא ראיתי. המקרה הזר, העזרה הדרושה ממני והמחשבות הרבות איך להוציאה לפעלה גזלו מנוחתי ותדד שנתי מעיני. ביום המחרת סבתי הניעותי עיר ומתים, הרביתי לבקש את אבות רחל וביתם עד אשר נודע לי כי אביה מת זה שמונה שנים, כי באבדן בתו החמודה נשבר לבו בקרבו וכצל בנטותו נהלך עד כי נפל למשכב ויגוע בלא עתו, ואמו האלמנה השכולה לא האריכה ימים אחריו ותמת גם היא. ומה אעשה איפוא לבתם האמללה? אם אָמרי אודִיעה זאת אותה, והפחתי נפשה והוספתי עוד יגון על מכאֹבה!

אחרי התהפכי מסבות בתחבלותי אמצתי לבבי, ואלך אל הנציב ואספר לו את כל הדברים האלה, ואחלה פניו לחוש לעזרת העלמה האֹבדה ולפתח חרצבותיה בנדבת פיהו – כי אם הוא יפקוד מי ישיבנו? אבל הוא השיב פני לאמר: אחת הבטיח להנוצרים אשר נשארו בארץ, לבלתי התערב בעניני אמונתם, ולא יוכל להמיר דברו. הנה כן נשאר לי רק לנסות דבר בידי ובנפשי. ואוסיף בַּקש עצות ותחבלות לבצע אדיר כל חפצי, ולעת המוּעדה המצאתי לרחל את הדברים האלה:

""אחותי האמללה! הן כבדתני באמונתך לי, וזאת תמריצני לבקש עצות לרוחתך לישועתך. דֹמי לה' והתחוללי לו, ואם יהיה הוא בעזרתי אקוה כי יצלח חפצך ביד אחיך, מרחמך,

אברהם בן הונא הדמשקי "".

אחרי ימים אחדים נדרשתי לעזוב את קורדובה וללכת דמשקה מטעם הנציב בעסקיו עם אבי. ומקץ ארבעה ירחים שבתי לאנדלוזיה ואבוא קורדובאה. מעוני שם היה בבית אחד מידידי אבי מנעוריו, רופא חכם ונודע לשם ושמו שמואל. להרופא היהודי הזה היו מהלכים בבתי השרים והגדולים, המחמדים והנוצרים, כלם בחלותם יחלו לעצתו ויאמינו בישועתו. ובסורי הפעם אל מעונו כבר מדד ערב ויהי לילה. ושמואל שב זה מעט אל ביתו, וישמח לקראתי ויחבקני באהבה. ככלותנו לברך איש את רעהו שאלתיו על אדות החדשות הנשמעות בעיר הראשה.

“אנכי אינני שׂאף חדשות! – ענה – עבודתי הרבה בולעת את כל עתותי עד כי לא אוכל להסיח דעתי לדברים אחרים ולשית לבי אל החדשות אשר תקרינה. היום שבעתי נדודים מן הבקר ועד הנשף, וזה מעט שבתי עיף ויגע הביתה, וגם עתה לא יונח לי – כי קרוא אני לנוע בלילה הזה אל מקלט הנזירות, ששם נזירה אחת שוכבת חולה וחליה כבד מאד. היום הייתי שם, ובחצות לילה הנני דרוש לבוא שמה שנית, כי לעת ההיא תבוא המחלה עד משבר, ואז אוכל להבין לאחריתה”.

הדברים האלה עוררו לבבי וישימוהו כמרקחה. אבל התאמצתי להעלים רגשותי, ואעמידה פני ואשאלהו לתֻמי:

“ומה היה לנזירה ההיא ומה מחלתה כי אדע?”

“אין זאת כי אם מחלת הנפש הבאה ממרי עצב ומיגון נסתר. הן חיי הנזירות כמוסים ונעלמים המה מאז בואן אל המקלט עד בואן אלי קבר, ומי יוכל דעת קורותיהן והעתים אשר עברו עליהן! אמנם שמעתי אומרים כי הנזירה ההיא ממעי יהודה יצאה”.

יותר לא שאלתי על אֹדותיה, כי אשר חפצתי לדעת אותה הגיד לי.

“התלך לבדך או בחברת איש אחר?”

“אנכי אינני מן המהלכים – השיב הרופא בגאון – כי זה שנים אחדות יש לי רכב אדם! בו אשב לרוָחה ושני אנשים מאחינו השכורים לי ישאוני ויביאוני אל כל אשר אומר אליהם”.

“שמואל, אלופי ומיֻדעי! – הן נודע שמך למרחוק כי רופא אמן אתה ומפליא לעשות, ואנכי לא אדע בחכמת הרפואה עד מה; ובכל זאת יודע אני בנפשי כי לנזירה החולה ההיא יש לי תרופה אשר תואיל לה מכל שקוייך ורפואותיך”.

“ומה היא?”

“אם חפץ אתה בישועתה, תנני נא כיום למלא מקומך אצלה”.

ושמואל התפלא ויבט אלי בבהלה, כי הייתי בעיניו כמשגע.

“קרא נא זאת!” – הוספתי אמרי לו בהוציאי מילקוטי את מכתב רחל ובתתי אותו לו.

“ואיך בא המכתב לידך?” – שאלני משתומם מבראשונה, אחרי קראו את הדברים ההם.

אז ספרתי לו את מקרה הערב ההוא, בהיותי עם אחזת מרעי על יד חומת המקלט. ככלותי לספר לו החל ללכת בחדר הנה והנה תפוש ברוב שרעפיו בקרבו.

“ומה בדעתך לעשות?” – שאלני לאחרונה בעמדו לנגדי.

“את אשר נטל עלי לעשות כאדם וכיהודי!” – עניתי בחם לבבי – “שמואל!” – קראתי ובהגיגי בערה אש – “הן קדושה היא אומנתך, כי בידה החיים והמות; אבל מעודך לא נקדשת בה כיום הזה, כי בידך לגאול בת ישראל משחת בלי ולהציל נפשה ובשרה גם יחד!”

“הגידה לי איפוא: מה לעשות ואיך לעשות?”

“הניחה לי את שמך, כי יקרא עלי בפעם הזאת”.

“הלא אחללהו בתתי אותו לאיש אחר, וכן לא יֵעשה!”

“לא, כי עוד יגדל וירום שם כבודך שבעים ושבעה, אם יצלח חפצי בידי”.

“הודיעני איפוא מה הדבר אשר אתה חפץ לעשות!”

“זאת לא אגיד עד אם בצעתי מזמתי”.

“ומה עלי לעשות?”.

“לך אין דבר לעשות בלתי אם לעלות במנוחה על משכבך ולישן שנת עובד מתוקה. אך בטרם תלך לישן תתן לי את אדרתך והצניף אשר על ראשך!”

“אבל דע לך כי אם יחֻלל בזה כבוד שמי וחטאת לפני כל הימים!” – דבר האיש בדאגה, בעשותו את בקשתי ובלכתו בלי חמדה אל חדר משכבו.

בלב חרד עמדתי אל החלון ואשקיף בעד האשנב מתי יבואו הנושאים כמדֻבר. כחצות הלילה נראו לי שנים אנשים נושאי רכב אדם, והם הולכים וקר",ההשכלה,
אברהם שלום פריברג,חותם הנשיא,"ני דוד בן הודיה בן אברהם המכֻנה אברבנאל

כותב את המגלה הזאת בשׁנת השבעים לימי חיי,

והיתה לך, ישי בני, למזכרת עולם לדורותינו.

אור חדש נגה עלינו בארץ הקדם מאז התנשאו בה הזלדשוקים ויגיעו לממשלה1, ובגדד הבירה היתה לגברת ממלכות ומשוש לכל הארץ. היא השתרעה לשני עברי נהר חדקל, ומעברה גדולה ונפלאה אֵחדה את שני חלקיה להיות לאחד. בה היו שמונים אלף שוקים, שנים עשר אלף בתי מלון, שנים עשר אלף בתי רחים וששים אלף מרחצאות. בה נמצאו חכמי חרשים, עושי בכל מלאכת מחשבת; בה רבו בתי המדרשות לחכמה ולמדעיִם, ומספר יושביה הגיע עד מאתים רבוא, אשר גרו בה במרחביה, בהיות מדת הקיפה דרך שלשת ימים, ובתיה בנוים לתלפיות בין גנות ופרדסים אשר מלאוה2. בהמון הרב הזה נמצאו מאחינו רק מתי מעט, לא יותר מאלף משפחות, והם גדלו והצליחו ויעשו עֹשר רב, וכבודם גדל מאד בימי הכליף מחמד אלמוקטפי3, אשר אהב את עמנו ויכבד דתנו למאד4. להם היו שמונה ועשרים בתי תפלה, ובהם ארבעה בתי כנסיות גדולים ומפֹארים, ואחד מהם נקרא על שם דניאל – כי לפי המסורת אשר בידם מאבות אבותיִהם, נבנה על שפת הנהר, במקום אשר ראה הנביא את שני המלאכים העומדים על שפת היאֹר מזה ומזה5. בית ה' זה קדוש הוא גם בעיני המחמדים, ומכבודו יחלק לכל המתפללים בו. לא רחוק משם היה בית מסגד הישמעאלים, בפר מדעין, וקול המועסין6, הנותן זמרות מראש המגדל. נשמע למרחוק ויגיע עד אזני אחינו המתפללים בבית הכנסת ההוא, אז מצאו אחינו עז בנפשם להתאונן לפני הכליף על הכהן ההדיוט, אשר בתתו קולו קול עז, יפריע אותם מתפלתם לפני ה'7.

_________

ואברהם, אבי הזקן, הלך וגדול וכל אשר הוא עֹשׂה ה' מצליח בידו. ויהי לו שני בנים ובת אחת. שם הבכור שלמה ושם השני הודיה ושם בתו ברכה. ויהי כי גדל שלמה ויתחתן בבת אחד מראשי הישיבה הגדולה שנוסדה שם, ושמו ר' חגי הנשׂיא, כי היה גם הוא מזרע בית דוד, וכאלה רבים עמִנו בארץ הזאת, אשר על פי ספרי יחושם הם מצאצאי המלוכה8, וכלם נקראים בשם הכבוד “נשיאים” עד היום הזה.

וה' נתן את חן שלמה בעיני הכליף, וינשאהו על כל אחיו, וישימהו לראש הגולה. ויהי דברו כדבר מלך שלטון לאחינו יושבי הכליפה הזאת, בארם נהרים ובבל ופרס וכותא ודרבנד וערב וכל ארץ תימן, ועל פיהו ישקו כל עניני קהלותיהם, והכל יקַים הוא בחתמו אשר נתן לו המלך, ועל החתם דמות אריה רובץ ויד אדם נטויה ממעל לו9. וכל היהודים אשר בממלכה משלמים לו מס ידוע, איש לפי ערכו ומעשהו, חוץ מהמס המושם על השוקים ובתי המלון והמסחר אשר לבני עמו. ויהי לו נכסים הרבה וגנות ופרדסים והיכלי חמדה, וביתו היה פתוח לרוחה ושלחנו ערוך לפני אחיו הבאים מקרוב ומרחוק לשאול לעצתו ולבקש עזרתו. לו היה חיל פרשים מן הגוים ומן היהודים השומרים לראשו, ויהי רוכב על סוסו לבוש משי ורקמה, ועל ראשו צניף לבן עם רביד זהב אשר שם עליו הכליף לכבוד ולתפארת. והפרשים עוברים לפניו וקוראים: “פַּנו דרך לאדוננו בן דוד!”. וכל בני העמים כרעו וישתחוו לפניו מדי עברו על פניהם, ואשר מאן לחלק לו את הכבוד הזה, ותפשו אותו והכוהו מאה מלקות על כפות רגליו, כדת המלך.

הנה כן שבה אלינו גדולת הנשיאות, כבימי בוסתנאי אבינו מלפנים, ולרגליה הושב גם כבוד התורה, כי בחר הנשיא בראש חכמיה וינשאהו על כל מורי הישיבות שבעיר. בימי שלמה דודי היה ר' עלי הלוי ראש הישיבה הגדולה, ובמות ר' עלי מלא ר' שמואל בנו מקומו תחתיו.

ושלמה הנשיא מת במבחר ימיו, בטרם ימלאו לו ארבעים וחמש שנה, ויהי בנו דניאל לנשיא אחריו. ויגדל כבודו בנשיאותו בימי הכליפים אלמוסטַנגיד ואלמוסתַּדי, ויתן מהודו על ר' שמואל וישימהו לגאון בעמו. ור' שמואל ידע את עתו ומקומו וינהג גאונוּתו ברמה, ויהי לו אלפים תלמידים אשר נהרו אליו לקחת תורה מפיהו.

עשר ישיבות היו אז בבגדד, ועשרה חכמי תורה היו בהן למורי דת ומשפט. הם נקראו “בטלנים”, על פי משמרת פקודתם – כי היו בטלים מכל עבודה ומעשה, ומקֻדשים רק לעניני הכלל. מהם היו שבעה “ראשי כלה”, מורי הישיבות, שעמדו בראש שבעים דינים, הנקראים “אלופים”, ושלשה “חברים” אשר שנים מהם היו “ראשי הסדר”, לאמר: סגני ראש הישיבה הגדולה, ואחד “בעל הסיום”, הוא הגזבר. בישיבת ר' שמואל בן עלי הלוי זכו לבוא רק התלמידים אשר השלימו חקם ויעמדו במסה בישיבות האחרות, ומקום ישיבתו בבית גדול ונשא, מכֻסה פנימה ביריעות יקרות, והגאון ראש הישיבה לבוש בגדי זהב יושב על מרבדי משי ורקמה, והתלמידים יושבים לפניו על הקרקע. הוא דורש לפניהם, ושני מתרגמנים מבינים להתלמידים את דבריו מפרש ושום שכל, והדבר הקשה מהם יביאון אל הגאון והוא יסבירהו כהלכה. לר' שמואל הלוי לא היו בנים כי אם בת אחת ושמה מנוחה, אשר עשתה לה שם גדול בלמודיה עד כי היתה גם היא מורה לתלמידיו. אך בהצניעה דרכה לא נראו פניה להבחורים הלוקחים תורה מפיה, – כי ישבה בעלית הקיר, ומשם השמיעה דבריה בעד החלון מלמעלה להתלמידים העומדים בחוץ למטה10.

גם לדניאל הנשיא, ראש הגולה, לא היו בנים, כי אם שתי בנות, אשר הבכירה היתה נשואה לי, בן הודיה אחיו – היא נחמה אמך מנוחתה עדן! – והצעירה היתה לאשה לשמואל בן ברכה אחותו. ואני ושמואל גדלנו בבית אבינו בעיר אשור11, הבנויה על תרבות נינוה העתיקה, על כן נקראה גם בשם “נינוה החדשה”. אך בימי בחורותינו העתקנו מעוננו לעיר בגדד, ללמוד תורה בישיבת הגאון. ובהיותנו חתני הנשיא היינו יוצאים ובאים בית ר' שמואל מורנו. שם ראינו צרת הבת, ענוּת נפש הבתולה מנוחה, אשר כבר מלאו ימיה ונפשה כלתה לראות חיים ולהתענג על מנעמיהם, ואביה כלא אותה בצר מעון, מבלי תת לה לראות פני תבל ולשיח עם הגברים חוץ מהזקנים הבטלנים, שהם ראשי בריתו ומתי סודו. כי היה גא מאד בכבוד מולדתו, אשר ספר יחושו עלה עד שמואל הנביא, הרמתי, ובגאון תורתו, אשר השיאהו לדמות בלבבו כי הוא ואפסו עוד, עד כי נועז אחרי כן בנפשו להתחרות את רבנו משה בן מימון, “הגר המערבי”, ולחפש שגיאות בפסקי הלכותיו12. ובאין לו בן אשר ינחילהו תורתו למורשה, אמץ את מנוחה בתו היחידה כבן לו, ואזנים כרה לה להשמיע לה רֻבי תורתו ולצקת עליה מרוחו. ובהיותו איש קשה אשר רצונו כברזל וממנו לא ימוש, לא נשאה לבבה למרות עיני כבודו – וכן הסכינה לשאת עליה עֹל תורה מנעוריה, ולהיות את אשר נועדה להיות על פי אביה, למרות חקי הטבע והעולם. ועל זאת נקמו בה הטבע והעולם נקמה אחת אפים – כי הצטמקה נכמָשה ותבול בלא עת, ובני הנעורים חדלו לבקש קרבתה ואהבתה. ויהי דמיונה כציץ נעים, אשר בטרם יתפתחו עליו ממסגרותיהם נגע בו רוח החרף ויהפך לשדו ויקפיאהו.

_________

יפה ונעימה ונחמדה היתה מנוחה בראשיתה, בטרם יגיעו הימים אשר השביעו ברעות נפשה ויכסו עליה בצלמות. חכמתה ותורתה נתנו לה לוית חן, משכו עליה חוט חסד, שמו לה מעטה תהלה וינחילוה שם טוב מכל רעיותיה אשר כגילה. ומה רבו הגברים אשר נשאו אליה נפשם בעודה באִבּה כפרח לבנון! ולה אחד בהם אשר קנה כליותיה ולבבה ותאהבהו כנפשה; אך גאוַת אביה הדפתהו למרות רוח שניהם. ובהיות האיש בעל לב אמיץ ורצון כביר, פעמתהו רוחו לבקש לו גדולות ולהתנשא למעלה, אשר לכבוד אין חקר יחשב להגאון להתחתן בו ולתמוך גורלו בחבלו. שם האיש דוד אלראי מעיר אל־מעדיה אשר בפרס. בימי נעוריו למד תורה בישיבת ר' עלי, ויַחשב לאחד מבחירי תלמידיו, וכאשר גדל עשה לו שם גדול בתורה ובחכמת בני קדם, והאיש גבור חיל ככל אחיו יושבי ההרים. ויהי בשובו ריקם מלפני ר' שמואל אבי מנוחה ידידות נפשו, וישב בנפש מרה אל עיר מולדתו. שם ראה בצרת עמו, הנאנח תחת יד אדונים קשים ורובץ תחת משא המסים המושמים עליו מטעּם המלך ושריו. וימָלך עליו לבו לשבור מֹטות עֻלם ולהביא להם גאולת עולם.

בעת ההיא היתה ארץ פרס נחלה לארבעים וחמשה מלכים קטנים, הנושאים עליהם עֹל השלטון הזלדשוקי, סינגר “מלך המלכים”, והם נצים תמיד יחדיו ומבעטים במושלם העליון, והארץ מלאה מוּטה ואין קצה למהומה. הדבר הזה נתן אֹמץ בלבד דוד אלראי להתחזק לעשות לעמו. וירא ראשית לו להונות את סין־עדין מושל העיר מעדיה וללכת עמו בעקבה, עד אשר יצלח להציב לו יד במבצר העיר ולמרוד במושל הארץ ביד רמה. וישלח דברו אל אחינו החפשים יושבי הרי חפתון13 לשית ידם עמו ולעזור לאחיהם היושבים בפרס, לפרוק עֹל מלכי הגוים מעל צואריהם. ויורם להתאכר אליו מעט מעט ולהסתיר חרבותיהם מתחת למַדיהם ולהתחפש עד בוא העת אשר יבחר לו לבצע חפצו. רבים מהם חשו לקול הקריאה ויקָבצו ויבואו עירה מעדיה מעט מעט. וסין־עדין אשר כבד את דוד מאד וישתאה על רוב חכמתו, האמין לתֻמו, כי ההמונים באים לקחת תורה מפי אחיהם זה המורה לצדקה. וכן הגיע היום אשר מצא דוד יד לו לעלות על המבצר פתאם ולכבשהו לו.

משם פשט המרד בכל ארץ מדי, כי רב מספר היהודים יושבי הרי חפתון, ולהם שם עד מאה קהלות, והם מבני הגולה אשר הגלה שלמנאסר מלך אשור, וכלם גבורים אנשי מלחמה הנותנים חתיתם על שכניהם מסביב. וכראות דוד אלראי כי ידו רמה ובכל אשר יפנה ישכיל, וימצא את לבבו לשלוח מלאכיו אל אחינו שבבבל, להתאסף אליו ולגַבר חילים עד אשר תמצא ידם לעלות על ארץ הקדש ולהוציאה מיד בני הנכר המושלים בה. גם אמנם נמצאו רבים אשר חשו לקול הקריאה ויתאזרו עז לבוא בחיל גבור ישראל זה, ותקותם אמצתּם, כי בימיו ובימיהם תושע יהודה וישראל ישוב אל נחלתו. כי יצא להגבור אלראי שם בעולם וכבר ספרו ממנו גדֹלות ונפלאות עד אין מספר. כן נאמר עליו, כי בקרוא שלטן פרס אותו לבוא אליו, הלך אליו לבדו, ומחילו אין איש אתו, ויתיצב לפניו בלי חת, ויגד לו קשט אמרי אמת, כי הנהו מתנשא להיות למלך בעמו. ויהי כשמוע השלטן מפיהו את הדברים אלה ויחר אפו, ויצו לאסרהו בזקים ולהורידהו בכלא בעיר דבריסתאן אשר על נהר גוזן, מקום אשר אסירי המלך אסורים שם. ויהי ביום השלישי, בשבת המלך בעדת שריו ויועציו, להתיעץ אתם על אדות הקשר אשר נמצא ביהודים, ומה המשפט אשר יעשה באלראי המורד במלכות – והנה נצב אלראי לפניו לפתע פתאם בחדר המועצה, וידבר אליו עזות, ויגד לו, כי את מוראו לא יירא, ומהמון עבדיו לא יֵחת, כי בחכמתו ודעתו תפָּתחנה לפניו דלתים ובריחי ברזל יגָדעו. ובדברו נעלם מעיני כלם, רק קולו נשמע ופניו לא נראו עוד.

נפלאות כאלה וכאלה ספרו עליו בקרב אחינו, כי הוא יודע סודות הקבלה, ומשתמש בשם המפֹרש, אשר בכחו ישגיב על כל מעשי הטבע; בחפצו יתעלם מני עין ויהי לרֹאה ואינו נראה, וברצונו יצעד על פני מים ונהרות לא ישטפוהו, או יעשה לו “קפיצת הדרך” – כי בעצם היום אשר נראה לפני השלטן בסוד המועצה ראוהו אחיו בעיר עמדיה, הרחוקה משם דרך עשרה ימים. ועל כן בבוא הקריאה אל ראשי קהלות ישראל אשר באשור ובגדד ודמשק, להתאסף ולבוא עירה שושן על יד קבר דניאל הנביא, נהרו שמה רבים וכן שלמים. גם דניאל ראש הגולה התחפש ויבוא עם משפחתו, גם הגאון ר' שמואל הלוי בא שמה עם מנוחה בתו, ובדבר הזה לא יראו רע – כי לפקוד קברות קדושים היא אחת המִצות הנהוגות בארץ לכל יושביה.

_________

העיר שושן אשר בעילם המדינה עומדת על גבול פרס ובבל על נהר אוּלי14 היא היתה לפנים עיר גדולה מאד ומדת הקיפה הגיעה עד מאה ועשרים מיל ומלכי פרס חמדו אותה לשבתם בימי החרף, וירבו בה היכלים וארמונות וגנות ופרדסים אשר חרבותיהם עתה עודם מחמד כל עין וכמהן לא נמצאו בכל הארץ. שם בבירה השתמרו אוצרות הממלכה ולא היה קצה לעשרה. אך בתהפוכות ארץ, בזוָעות האדמה ומלחמות העמים חרבה ברֻבּה, ובניניה נשארו מעט מהרבה. העיר נמצאה על שני עברי הנהר מזה ומזה, מעבר האחד היו רוב יושביה יהודים במספר שבעת אלפים איש, ומעבר השני היו רוב תושביה מחמדים. ליהודים היו שם ארבעה עשר בתי כנסיות לתפלה, ולפני אחד מהם היה קבר דניאל איש חמודות. שם היו שוָקים הרבה למסחר, וגנות ופרדסים לענג ושעשעים, ויושביה כלם עשירים נכבדי ארץ, ־ ומעבר השני גרו עניי אדם אשר העולם חשך בעדם. והנה עברה רוח קנאה על העניים ויקנאו בשכניהם ויאמרו, כי כל העֹשר והכבוד בא להם בזכות דניאל הנביא הקבור אצלם. וידרשו מהם בחזקה להעתיק את ארון הנביא הקדוש אליהם ויבֹרכו גם הם לרגלו. ולא אבו העשירים שמוע להם, – ותהי מלחמה ארוכה ביניהם ורבים חללים נפלו מזה ומזה עד אשר קצרה נפש העשירים בעמלם, ויתפשרו יחדו להיות הארון שוכן ביניהם חליפות: שנה אחת מעבר מזה ושנּה אחת מעבר מזה, ככה יעשו שנים הרבה. ויהי היום ויסר שמה השלטן סינגר, המושל העליון על כל הארץ, וירא והנה המון עם רב, יהודים ומחמדים יחדו, נדחקים על הגשר, בהעבירם את הארון עמם כדרכם. ובהודע לו פשר דבר, חרה לו עד מאד, כי לא נכון לעשות כן לאחד קדוש, ולטלטל עצמותיו בלי חָשׂך. ויתן צו, להעמיד עמודי ברזל גבוהים בשני עברי הנהר, ולשים את הארון במכסה נחשת קלל ממֹרט ולתלותו על שלשלאות ברזל אשר יושמו בראשי העמודים, והיה הארון מרחף על פני הנהר בתָּוך, בגובה עשר אמות ממעל לו. וגם על הנהר נטה קו, לבל יבואו בו דיגים להשליך חכה או לפרוש עליו מכמרת במרחק שני מילים מזה ומזה – כי קדוש המקום לנביאנו. ומאמר המלך קימו יושבי העיר, ויעשו ככל אשר צום.

_________

אל המקום ההוא הקדיש דוד אלראי את קרואיו, והמונים המונים באו בחמשה עשר לחדש החמישי, הוא חדש מנחם אב, ליום הכָּסא, ויסורו אל חרבות הבנינים הריקים. היום היה להם למנוחה, כי אין לצאת החוצה מחם השמש הבוער כאש עד כי הנחשים הזוחלים יזֹרבו יצמתו ברחובות, והשערה אביב בהזרותה על פני חוץ תֵּעשה קלי מלהט היום15 – ובערב נאספו יחדו על הכר הנרחב אשר לפני המבצר והארמון אשר על ידו צפונה. הארמון ההוא בחר לו דוד אלראי לשבתו בעת ההיא; שם צוה מעון גם לנכבדי קרואיו, אשר נקבצו באו לשמוע מה ידבר הגואל החדש, הקם להושיע את ישראל ולחדש את ימיו כקדם.

כנטות צללי לילה ויצא אלראי ממעונו, ויעמוד על הרצפה אשר בראש המעלות הרחָבות, שבהן יעלו הארמונה. והאיש יפה מאד במראהו, גבה קומה וחסון כאלון, והוא לבוש בגדים פשוטים ככל יושבי ההרים, אך תערת חרבו כסף טהור תלויה בחגרת משי מרֻקמת חוטי זהב, ומאחריו שנים עשר גבורים אשר בחר לו מקרב אחיו החפתונים; כלם חמושים בחרבות גדולות ועקומות, מלאכת חרשי דמשק, וחניתות ארוכות וחדות נטויות על שכמם הימנית. לקול הקורא “הס!” נדמה כל ההמון, ואז השמיע אלראי הוד קולו, בנשאו מדברותיו אל העם הנאסף, ויעורר רוח כלם, בהשמיעו להם תהלת אבותיהם מלפנים, בסַפרו שלומם ושלותם בשבתם על אדמם קדשם, וגבורתם ועזוז נוראותם בהלחמם על נפשם עם כל הקמים עליהם. ויזכור את גבורות החשמונאים בימי אנטיוכס, ומעללי הקנאים במלחמותיהם עם הרומאים, ואמץ רוחם וחרף נפשם בחרבנות ירושלים וביתר, ויספר את החליפות והתמורוֹת אשר היו לארץ הקדש האבלה והשוממה מאז יצאוה בניה ויגלו ממנה ויזרו בארצות.

“ומה יקרה העיר ירושלים גם במפלתה! – קרא במגנת לב, בעזבו עליו שיחו – זאת העיר אשר יכבדוה עמים ויחוננו עפרה, קדש היא לכל בעלי אמונה. קדש היא להנוצרים – כי בה דרכו רגלי משיחם ושם הערה למות נפשו; קּדש היא למחמדים – כי אותה כִבד נביאם בחייו ואליה נשאהו המלאך גבריאל בחזון לבו16. וכמה דמים נשפכו מאז ועד הנה מבעלי שתי האמונות האלו, בהתאמצם לתקוע בה יתדם! ואנחנו, בניה מקדם, יורשיה על פי ה' מימי אבותינו הקדמונים; העיר אשר בה מלכו מלכינו, נבאו נביאינו, הורו חכמינו ומורינו הגדולים אשר מפיהם אנו חיים עד היום הזה; העיר אשר בה עמד בית מקדשנו ותפארתנו, אשר כבוד ה' היה עליו חופף ויהי ראשית גאוננו ותהלתנו לעיני כל הגוים – אנחנו, העם הנבחר, צאצאי האבות והמלכים והנביאים והמורים הגדולים, אשר להם נתיחש ובהם נתפאר עד היום; בני הארץ הקדושה והעיר המעטירה, אשר מאז יצאנו מהן גלה כבוד מאתנו, והננו עם נודד בגוים, עם מפֻזר ומפֹרד בכל קצוי ארץ, אשר חיינו תלואים לנו מנגד, בהיותנּו תמיד תלוים ברצון אחרים, אשר זרה להם רוחנו וכזרים נחשב להם עד עולם, – אנחנו בלבד נשב דומם איש תחתיו, נעמוד מנגד בהאבק עמים זרים על אדמת ירשתנו, נשא כל עמל וחרפה בארצות גלותנו – וממקומנו לא נמוש! האמנם כה שפלנו בנפשנו עד כי אבד מאתנו גם הרצון להשיב לנו כבודנו ברב או במעט ולהיות למצער ככל העמים אשר על פני האדמה?!”

וקול שאון כהמות ימים נשמע בקרב העם הנאסף. אלה בכו בקול גדול, אלה הביעו כעשם והותם בהתמרמרם על נפשם, ואלה התעוררו לקראת נשק ויענו בקול: “היה לנו לראש ואל כל אשר תשלחנו נלך!”.

אז עלה דודי הנשיא עם הגאון ר' שמואל על גרם המעלות, וישא קולו למען ישמע כל העם בדַברו בו לאמר:

“הן כל דבריך אלה צדקו יחדו. ומי יתן ותבוא שאלתי ובאה גאולת עמנו, והייתי אני הראשון להניח שררתי מידי ולתתה לטוב ממני. אבל איך נקשור קשר באדוננו הכליף המושל בכל המאמינים, מגבול פרס ועד נחל מצרים, והוא מושל חסד ולבו אך טוב לישראל? הזה ישרנו ואמתנו נגדה נא לכל העמים אשר בתוכם אנחנו יושבים, כי נרים יד באדונינו, שהם דורשי שלומנו ואנשי חסדנו?”

“חלילה לנו מה' למרוד בהכליף קוטבּדין, אשר לא עזב חסדו ואמתו מאחינו! – ענה דוד אלראי בלב תמים – גם במלכי פרס המציקים לנו לא נרים יד. וזה לך האות: כי בכבשנו את מבצר אלמעדיה לא שלחנו יד במושלהו סין־עדין אשר נפל בעצומינו, ונברכהו בשם ה' ונשלחהו בשלום. גם לסינגר, המושל העליון בארץ פרס, ערכתי אמרי שפר, וארבה עליו תחנונים להיות לנו כהמלך כרש מלפנים, והיה שמו לברכה בקרב עמנו כמהו. הן כל ישענו וחפצנו לשוב אל ארץ אבותינו, אל אדמת ירשתנו אשר הגלינו ממנה בימי רע, והזרים אשר נאחזו בה יֵצאו להם להאָחז בקרב אחיהם ולמלא מקומותינו אשר נעזוב להם אחרינו, אז נשקיט להם מריב ואיש על מקומו יבוא בשלום. כדברים האלה ערכתי אל כל מלכי הארצות הקרובות, ובזאת יבָּחנו: אם שלמים הם אתנו, יניחונו לעבור בשלום דרך ארצותם אָכלנו במחיר נקח ומימינו בכסף נשתה עד הגיענו אל המנוחה ואל הנחלה אשר נתן ה' לאבותינו. ואם בחרב יצאו לקראתנו, – אות הוא כי לעבדי עולם יחשבונו וטובתם בל עלינו!”.

“הנה דבריו טובים ונכוחים! – נשמעו קולות מקרב הנאספים – אנחנו לשלום פנינו מועדות, ואשר יקראו עלינו מלחמה, וידענו את אשר נעשה!”

“כנים, כנים הדברים! – ענה כל ההמון – ואשר יענה אחרת, לא לנו הוא כי אם לצרינו!”.

אחר הדברים האלה לא ערב עוד דודי הנשיא את לבבו להשיב אמרים לדוד אלראי. גם הגאון ר' שמואל העומד על ידו עצר ברוחו וישבות מענות דבר.

“שש אני לראות – אמר אלראי – כי עוד לא נסע יתרנו בנו; עוד יש בתוכנו אנשי לבב, המתעוררים לישע עמם ולקרב אליו גאָלה. לכן דעו לכם כי העת משחקת לפנינו ושעת הכֹּשר הגיעה. הנה הנוצרים והמחמדים נאבקים זה כמה על אדמת הקדש ועל המדינות סביבותיה, וחרב מלחמה ארוכה ונוראה תחלוש אותם גם יחד. והלא מוּדעת היא, כי בהאבק שנים זמן רב ייגעו וייעפו יחדו, ואז נקל לשלישי אשר כחו חדש עמו לנפול עליהם ולהכריע שניהם כאחד. גם פה בארצנו רבה המבוכה על ידי המלכים הרבים המושלים בה איש בקצהו. גם שם בארץ בבל רבו השלטנים התוגרמים המתנשאים איש על כסאו במקום ממשלתו, באשור לבד, בבגדד לבד ובדמשק לבד, וידי הכליף, המושל העליון, רפות, וממלכתו נקרעת על ידי אנשי מעשהו: המשנים, השלישים, שרי החיל והעמירים הרבים, המושכים אותה איש אליו. ואם נהיה אנחנו שכם אחד לעמוד איש לימין רעהו, אז נחזק מכלם. הן כמאה וחמשים אלף מאחינו נמצאים בפרס, כמאתים אלף בבבל, כשלש מאות אלף בארץ ערב, כשבעים אלף בגיבה17 וסמרכנת18, כחמשים אלף בהרי חפתון, כששים אלף בהרי ניסבון19 אשר על נהר גוזן20, והחפתונים והניסבונים גבורי חיל כולם, נושקי רומי קשת, ואיש איש מהם קולע את השערה ולא יחטיא. הנה ראשיהם נתנו יד לי, והנם נמצאים פה אתנו. והניסבונים עוד הביאו עמם את ראשי השבט “בני גוֹץ”21. אמנם בני נכר הארץ המה, ואת אלהינו אינם עובדים, כי עובדים הם לאלהי הרוח; אבל שלמים הם עם אחינו שכניהם, והם בני בריתם מאז מעולם. ועתה הם נכונים להיות לעזר להם ולעמוד לימיננו בכל מלחמותינו. הנה מספר בני עמנו בארצות אשר הזכרתי שמונה מאות ושלשים אלף איש, מלבד שבט בני־גוץ ומלבד אחינו יושבי הודו וכוש וחוילה ומצרים וסוריה וארץ הקדש וארץ יון והאיים וכל ארצות המערב. היבצר ממנו איפוא לעשות חיל וצבא ולהשיב לנו את ארץ אבותינו להאחז בה כבימי קדם?”.

“לך לפנינו, וכל אשר תצונו נעשה!” – נשמעו קולות כל הנאספים, בנשאם כפיהם אליו ברגש.

“ברוכים אתם, אחי! כי נכח ה' דרככם. כן יהי נא חסדו עמנו לעזרנו, ישלח לנו אורו ואמתו, והם ינחוני ויביאוני אל מחוץ חפצנו!”

“עתה קומו וסעו לכם לשלום איש למקומו – כלה אלראי דבריו – לכו ועשו בשם ה‘! דברו על לב אחיכם, הזכירום את ארץ קדשנו וירושלים העלו על לבבכם! העירו רוחם להתחזק בעד עמנו ובעד ערי אלהינו, כי עת לעשות. וכתם קיץ, כאשר תחדל השמש ללהט ארץ ויושבי בה, תשובו אלינו איש מקצהו, ואם יהיה ה’ עמנו, נזכה לשמוח יחדו ולחג חג הפסח לשנה הבאה בירושלים”.

“לשנה הבאה בירושלים!” – קראו כלם בברכם איש את רעהו ובעזבם מקומם לשוב בדרך באו.

_________

בערב ההוא נועדנו אני ונחמה רעיתי עם מנוחה בת הגאון אל שפת הנהר אוּלי בינות לעמודי הארון הקדוש, ששׁם יעד לה דוד אלראי להַראות עמה ולחדש ברית אהבתם. הירח המלא שפך אור לבן על מי הנהר המתנוססים כרצי כסף, וקרנים מידו לו התרוצצו בזהר נפלא על המכסה הממֹרט אשר לארון, והנה נדמה כמו מרחף הוא ברוח על פני הנהר הזה אשר ראה את הנביא על שפתו בעוד בחיים חיתו. המראה הזה העיר בלבבנו רגשי קדש, כמו תחזינה עינינו את המלאך הנראה כמראה גבר להבין להנביא את המחזה. ומי יודע? אולי באה אחרית הימים הרבים אשר להם נסתם החזון עד עת קץ; אולי האיש הזה אשר עשה עמנו חֹזה הוא “המשיח הנגיד” אשר יגביר ברית לרבים ויביא צדק עולמים!

עודני תפוש ברוב שרעפי והנה דוד אלראי עומד לפנינו!

“אחרתי מעט לבוא – אמר בהשתחוֹתו לכלנו – כי עצרוני נשיאי השבט הגוצי בהפָּרדם ממני. ואתם כגדל חסדכם סלחו נא לי! ואת מנוחה ידידות נפשי, הלא תחניני ותשאי פני על תתי לאחרים מהרגעים האלה, אשר הקדשתים לך – כי הם יקרבו לנו את היום אשר יאחדנו בברית עולם לעיני השמש, ולא אכנף עוד מפני אביך המקשיח לבו מאהבתי – כי גם הוא ישלם לי ברצות ה' פעלי ודרכי”.

“מי יתן ויבואו דבריך!” – אמרה מנוחה ותתאנח.

“אביה לא יאמין בך – אמרתי לו – ודואג הוא לעמנו פן ירע לו עתה מאז”.

“אנא, אל תחשוב זאת לעון לו – קּראה מנוחה – כי באמונתו התמה מחכה הוא למעשה נסים, לאותות ונפלאות אשר חזו לנו אבותינו כרפות כחם, באבוד להם כל תקוה לפרוק מעליהם עֹל סֻבלם ולהוָשע בעֹצם ידם ככל עמי עולם”.

“חלילה לי מקצוף עליו! כי כמהו הלא רבים עמנו, אשר מרוב אמונה בגאולה נסית לא יאמינו בתשועה טבעית. אבל יבוא היום וגם עדיהם יָאתה, אז יוָכחו גם הם לדעת כי טוב מראה עיניהם מהלָך נפש. אז יָשלם גם אביך לי, כי יגל כבודו בישועת עמו ולא ימנע עוד את בתו מהאיש אשר ה' חפץ ביקרו”.

– “יבואו נא דבריך ועל פני כל יכבדך! – ענתה מנוחה בעינים מאירות – עלה והצלח ואז יהיה הוא נושא דגלך כרבנו עקיבה להגבור בר כוכבא מלפנים”22.

“וככבוד אשר עשה ר' עקיבה לרחל אשתו כן אעשה לך, מנוחה, אהובת נפשי! – קרא אלראי באחזו ידה ברגש – הן הוא ענד עטרה לראשה בעשותו לה “ירושלים של זהב”23, ואני אענדך עטרות לי ואתן לך ירושלים של אבן, ירושלים הבנויה, היקרה מכל אבני חן!”

“אבל השמת לבך, יקירי, אל אהרית ר' עקיבה, בתמכו גורלו בחבל בר כוכבא, אשר כבגוד בו מזלו נהפך לבר כוזיבא?” – אמרה מנוחה בדאגה.

“אנכי לפנים אביט ולא לאחור – ענה אלראי בבטחה – אבל זאת לדעת ואותה כבר הגדתי כי לא כימי אבותינו בירושלים וביתר הימים האלה. בימיהם היה העם הרומאי גוי איתן, שליט בכל הארץ, וכל העמים אשר כבש היו בידו לכלי משחית, לחבל בהם את העם האחד או השני הנועז לעמוד בפניו. בימינו אלה חדל העם הזה לתת חתיתו בארצות החיים, חלף ואיננו עוד, וכל העמים התפרדו, כי נטשו חבליהם, ואין מחזיק אותם ביד חזקה להטותם אל אשר יחפוץ. כלם כצאן יתעו ואיש לדרכו יפנה. לעת הזאת אין לנו כי אם להתנער ולהיות שכם אחד, אז נחזק אנחנו משכנינו וחפץ ה' בידנו יצלח. הן זה משוש דרכי וזאת המטרה אשר הצבתי לי בחיי. ידעתי גם ידעתי כי לא על נקלה אגיע אל המטרה, ואולי יכבד הדבר ממני ונפול אפול תחתיו; אבל הואילו נא והגידו לי: היש דבר אשר ירכש לו האדם בלי עמל וחרף נפש? הביטו ארחות סוחרים, עוברי דרך המדבר או דרך אניה בלב ים, אשר חמס שודדים לא יחרידם ואימת סופות וסערות לא תבעתם, בתקותם להגיע ולבוא אל מחוז חפצם. ובעד מה ישליכו נפשם מנגד? בעד כסף נמאס, בשאפם לעשות עשר ולצבור הון למו. לא כאלה חלקי – כי לדבר נעלה ונשגב מזה אשא נפשי, בצאתי לישע עמי, לגאולת אחי האובדים והנדחים, לירשת ארץ נחלתנו אשר נהפכה לזרים. אם יצלח חפצי בידי, והיה שמי לברכה בעמי עד עולם, ושפרה עלי נחלתי באשה טובה ויקרה אשר רק בה אשמח בחיים ואראה בטובה, ואם לא – מה ממני יהלוך? הלא טוב כי תמות בנֹער נפשי משׂבוע ימים ועמל – כי לא אוכל לראות את עמי עבד לרבים, אף לא אוכל לראות חיים – בלעדיך!”

“קוה אל ה‘, ידידי, ובו יחזק לבך! – אמרה מנוחה באהבה וחמלה – שים בה’ מבטחך, ובחמלתו על עמו יצליח את דרכך וכל משאלותיך ימלא!”.

בדברים האלה נפרדנו ממנו, כי לא יכלנו עוד להתמהמה, ונשב הביתה רגעים אחדים לפני שוב הנשיא והגאון מקצה העיר, בשלחם את ראשי הקהלות, אשר עוד בלילה ההוא יצאו לדרכם.

_________

“מי ראה כזאת ומי שמע כאלה – קרא הגאון בחמה, בצעדו עם הנשיא אלינו החדרה – כי יתאמר איש זר, אשר לא משֹׁרש דוד מוצאו, להביא גאולה לעמנו ולהשיב לנו את ארץ אבותינו בלי מלחמת גוג ומגוג, העתידה להיות לפני הגאולה, ובלא כל הנסים והנפלאות היעודים לנו על פי הקבלה, כי אם ביד חזקה ובזרוע נטויה בלבד, כדרכי הגוים המגֻשמים במלחמותיהם המה!”.

“אולי הוא משיח בן יוסף, העתיד להיות קודם לכל זה ולפנות דרך למשיח בן דוד” – אמר הנשיא.

לדבר הזה התחלחלה מנוחה מאד, בעלות על לבה אחרית המשיח הראשון, אשר “סופו ליהרג”24.

ואנכי בנתי לרעה, ואבחר אמרים להרגיע לבבה, ואען ואומר:

“אבל גם משיח בן יוסף יגדיל לעשות – כי יצמיח הגאולה הראשונה ויוליכנו קוממיות לארצנו ויעלנו לירושלים עיר קדשנו. גם יבנה את בית המקדש ויקריב קרבנות, ואשר תרד מן השמים ותאכל את עֹלותיו, לאות כי רצה ה' את מעשיו”25.

“לא לאיש כזה יַראה ה' אותותיו לטובה, ככל הדברים הנאמרים במשיח בן יוסף – ענה הגאון – כי לא לאמונה יגבר בארץ. וזה לכם האות: כי בכל דבריו לא זכר את המצוֹת התלויות בארץ, אשר רק למענן תכלינה עינינו לארץ אבותינו ולירושלים עיר קדשנו, למען נוכל שם לעשות חובותינו ולהשלים מנין המצות כהלכתן. לא כן האיש הזה עמו, כי הוא עשה את הטפל לעיקר, בלכתו אחרי רעיון לבו לאמר: כי אדיר כל חפצו להושיב את עמנו בארץ אבותיו, למען ישב על אדמתו ויאכל לשָׂבעה מעמל כפיו ככל הגוים אשר על פני האדמה. דרך כזה לא יתכן בעיני, על כן מאסתיו”.

""איכה תאמר, רבנו, שקיום המצות עיקר וקיום עמנו אך טפל להן – שאלתיו אני – והלא אמרו חכמינו על הכתוב: ושמרתם את השבת כי קדש היא לכם26, “היא מסוּרה בידכם ולא אתם מסורים בידה”27.

“שאני התם – ענה הגאון – כי בפקוּח נפש הכתוב מדבר”.

“והיש לנו פקוח נפש גדול משיבת עמנו לארצנו? – עוררתי על דברו – כמה נפשות נאבדו מאתנו בעתותי החַרום והשמדות! כמה נפזרו עצמות בני עמנו בארצות פזוריהם, בעלות עליהם רוח המושל האחד או השני או חמת העמים אשר בהם יתגוררו! אם לא תדע לך, רבנו המורה לצדקה, קרא נא את המגלות השמורות במשפחתנו מדור לדור, והיית בעיניך כעובר בנהרי נחלי דם ודמעה, הנמשכים לרגלי עמנו בכל ארצות נדודיו כמים שאין להם סוף!”

כן קראתי בחֻמי, ועיני כל נמלאו דמעה, וגם הגאון עצר במלים, כי נגעו הדברים עד הנפש.

“והכי ישיבת הארץ בלבד קטנה היא בערכה? – אמר הנשיא – והלא היא שקולה כנגד כל המצות שבתורה”28.

“אמנם ישוב ארץ ישראל מצוה גדולה היא – נאנס הגאון להודות כי כן אמרו חכמינו: “הלוקח בית בארץ ישראל כותבים עלינו אוֹנו אפילו בשבת”29; אבל במה דברים אמורים, כשהלקיחה בשלום ובנחת, אבל לא ביד חזקה. וכן אמרו חכמינו על הפסוק “השבעתי אתכם”30, שהשביע הקב”ה את ישראל “שלא יעלו בחומה”31.

""על זאת אמנם יש להשיב – ענתה מנוחה בתו המלֻמדת – כי השבועה הזאת חלה רק על הגליות הראשונות, אשר כבוּש העמים נועד לעמנו מאת ה' על פי נביאיו, מה שאין כן בגלות האחרונה, שלא היתה עליה נבואה מאת ה', והכובשים נטלוה ממנו שלא כדין, ויש להם דין גזלן ואין קרקע נגזלת32.

""גם זו רק טענה לעתיד לבוא ולא עתה – ענה הגאון – ואף כי לנו אנשי בבל, שעלינו נאמר33: “כל העולה מבבל לארץ ישראל עובר בעשה, שנאמר: בבלה יובאו ושמה יהיו עד יום פקדי אותם”34.

“הלא זו היתה רק דעת רב יהודה – השיבה על דבריו – ורב זירא לא הסכים לו, אף השתמט ממנו ועלה לארץ הקודש”.

“אבל גם הוא עלה בדרך שלום ובלי רעש מלחמה – כי בעצמו הלא מנה זאת בין השבועות שהשביע הקב”ה את ישראל: שלא ידחקו את הקץ35.

“נגד זו יש גם דעה אחרת – הוסיפה לענות – כאמור על אדות אבלי ציון “שהקב”ה עתיד ליתן להם נצחם על אויביהם שנאמר: ונודע בגוים זרעם36, אל תקרא זרעם אלא זרועם37”.

“גם זה נאמר רק על ימות המשיח – הקשה אליה הגאון – וכל זמן שלא נראו אותותיו אין לאבלי ציון – ואף כי ליושבי בבל – לזוז ממקומם, פן ירֵעו להם בזה מאז. והאיש אשר יסיתם לעלות בחומה ולבקש ישועתם בכח הזרוע, הרי זה עוכר ישראל וראוי לבערו מן הארץ”.

“אבל, אדוני אבי! – קראה מנוחה בחננה קולה – למה זה תחרד אל אלראי את כל החרדה הזאת? והלא כל ישעו וחפצו לכבוש את ארץ ישראל ולא את בבל, וארץ ישראל הלא היא ביד הנוצרים, ואולי יש תקוה כי בדבר הזה יהיו גם המחמדים לעֵזר לו, ושלום אמת יהיה ביניהם”.

“ומי שמך למליץ יושר לו? – גער בה אביה בחמתו – אולי גם אַתּ עמו בקושרים? אולי ישיאך זדון לבך לזכור ראשונות ולקרב את אשר ארחק?… אזי דעי לך כי תאות לבך לא תנתן לך עד עולם. וגם עצת אלראי לא תקום ולא תהיה, בנפשי נשבעתי”!.

“אל נא יחר אפך בבתך אשר נכֹחות תדבר – אמר הנשיא – הן אנכי בחנתי דרך אלראי ואדע כי אך שלום ידבר במושלנו, ולולא זאת אזי לא ערבתי את לבי לבוא הנה ולהפוך בזכותו בדִברנו על אדתיו”.

“גם אתה אדוני הנשיא כאדם תשגה, ואך לשוא תַשלה את נפשך במחשבות שלום, כי הדרך הזה לא יתכן – ענה הגאון בהתאמצו למשול ברוחו. הן לא בעצת שלום בא אל מלכי פרס מראשית דרכו, כי אם ביד חזקה, בכבשו את מבצר אל־מעדיה בסערת מלחמה, בכרתו בריתו עם הגוצים שונאי הפרסים מתמול שלשם ובהעמידו משמרות חילו בעילם המדינה. בזה נכתם עונו לפני מלכי פרס, והשלטן לא יאבה עוד סלוח לו, וגם הכליף “מושל כל המאמינים” לא יחרש לו. והיה כי תפרץ מלחמה שם, והתעוררו כל המחמדים למלחמת הקדש, כדרכם, והכינו לעמנו מטבח בעון אלראי, וכִלו חלילה את השארית הנמצאה”.

פלצות אחזה את מנוחה לשמע החזות הקשה אשר הגיד אביה לעמנו בדבר אלראי אהוב לבבה, גם דודי חרד למשמע אזניו. אך אנכי נחמתים באמרי פי, ואעודדם בדברי נכֹחה, כי עוד עתותינו בידינו, לבלי התערב בדבר עד אשר נראה מה ילד יום, נשמעה מה ידבר הכליף על המקרים המתרגשים לבוא, אז נחשב דרכנו ונדע מה נעשה לטוב לנו ולאחינו.

ובזה תמו דברינו. ונאכל ארוחתנו, ואחר עלינו על גמלינו ונאחז דרכנו בעוד לילה, ונשב בשלום אל מקומנו.

_________

ודברי הגאון כרֻבם באו ויאתיו – כי גדל אף מלכי פרס על היהודים המתפרצים מפניהם לעזוב את ארצם. אבל רֻבם החישו מפלט להם אל אלראי מגנם ומשגכם, וישיתו נוספות על חילו ההולך ורב מיום ליום. והחפתונים והניסבונים הראו גבורותיהם במלחמותיהם עם חיל פרס, וגם גדודי הגוצים היו עזר למו, עד כי נמֹגו הפרסים מפניהם. ויד אלראי רוממה, וכל חבל ארץ פרס אשר על גבול בבל צפונה־מערבה נפל בעצומיו, וכבוד שמו הולך וגדול.

שֵׁמע גבורותיו ונצחונותיו הגיע עד בגדד הבירה, ומהבילי עם שמו עליהם נוספות בנסים ונפלאות אשר ספוריהם גדלו ורבו בעברם מפה אל פה. וכל המון אחינו שמח לקראתם, ותחי רוחו באמונתו, כי הנה קרב קץ ישענו ושנת גאולתנו באה. אבל ל__(?) לב? חכמינו ומורינו וגדולינו חלק בקרבם: בני הנעורים אשר במשפחתנו שמחו לשמועה כי באה, ותשאם רוחם להלָוות אל גבור עמנו ולהספח על מחנהו; מנוחה בת הגאון עלצה בעלילות אלראי ותהי נכונה לעזוב את אביה בלאט ולצאת עמָנו, לחלק עם ידידה מנת חלקו ולתמוך אשוריו במעגלותיה: לא כן היה עם לבב אביה, כי נצחונות אלראי היו עשן באפו ותהלתו כאש יוקדת בעצמותיו. אחריו נמשכו “הבטלנים”, ראשי הישיבות, שהם חבריו ואנשי מעשהו. רק דודי הנשיא עמד מרחוק; הוא לא התערב עם שונים, גם לא חשב רעה על הגבור המנצח, אך חכה לימים יבואו, ונפשו כלתה לדעת מה יאמר הכליף על כל אלה. אבל מהכליף נסתם חזון, כי התבודד כל העת בסתר חדריו, כדרכו, וזה כמה לא נקרא איש מהשרים המסתופפים בחצריו לבוא לפניו. –––

באחד מימי הגשמים, בסוף החדש התשיעי, הוא חדש כסלו, בא רץ אחר רץ אל דודי הנשיא ויחדו הבהילוהו לבוא אל הכליף, כי דבר נחוץ לו אליו. וימהר דודי וילבש בגדיו החמודות, וירכב על סוסו, ויבַהל את גדוד רוכביו לרוץ לפניו, כי זה משפט הנשיא, ראש הגולה, מדי עברו ברחובות עיר לבוא לפני הכליף. הדבר נודע בעיר וכל בני עמנו היושבים בה התגודדו ויחנו על רחוב הנשיא, גם הזקנים, ראשי הישיבות, והגאון בראשם, חשו באו אל בית דודי, לדעת דבר הכליף ומה הפקודה היוצאת מפיהו, הטובה היא אם רעה, הלשבט או לחסד?

כיובל שנים ארכה השעה לכלנו עד שוב הנשיא אלינו בפנים זועפים. עמו יחדו בא שר פרסי אשר יצא אתו מהיכל הכליף, וגדוד רוכבים מזֻינים עבר אחריו לכבודו ויעמוד לפני ארמוננו.

כבוא דודי עם השר הפרסי אל מעון כבודו, קראה להנאו(?) להגאון? לבוא אליו החדרה. ויורהו על הארח ויאמר לו:

“הנה זה השר סין־עדין, מושל העיר אלמעדיה, אשר הונהו דוד אלראי ממבצר משגבו. והוא בא במלאכות השלטון סינגר, המושל העליון בפרס, ובידו מכתב לאדוניו הכליף ואגרת ערוכה אלי; בה יזהירני בכח השררה אשר לי על כל בני הגולה, להניא את אלראי מעשות עוד זר מעשהו, פן יחרה אף סינגר ועשה כלה ביהודים הנמצאים במדינות ממשלתו. והכליף מלא אחריו, ויצוני לעשות ככל אשר ידרוש שלטן פרס מידי. ואלה המכתבים אשר הביא השר עמו מאת הרב שר שלום, הממונה מאתנו באיספהאן הבירה, ומאת ראשי קהלות אחינו יושבי ערי המזרח והדרום, אשר לא הגיעה אליהן יד אלראי להדיחן; כלם מחלים פנינו לחוש לעזרתם ולקרוא חרם על אלראי, העבד המתפרץ מפני אדוניו – כי זו התחבֻּלה האחת להסיר לב העם מאחריו ולהפר מחשבות אונו. והמכשלה הזאת תחת ידנו!”

“הראית איך באו הדברים ככל אשר חזיתי מראש? – קרא הגאון בצהלת נצחון, ככלותו לקרוא את המכתבים – עתה לא נוכל עוד לעמוד מרחוק ולחשות, כהמיט משיח שקר שׂאה עלינו ועל עמנו!”

ובדברו פתח הדלת ויקרא לזקני הישיבות להכנס ולבוא גם הם החדרה. ועד מהרה הוכן לעיני סין־עדין נוסח החרם הגדול אשר קרא ר' שמואל על דוד אלראי, על דעת המקום ועל דעת הנשיא והגאון והבית־דין הגדול אשר בבגדד הבירה, – אם לא ישוב מדרכו הרעה, ולא יחדל להתקשר ולעשות חיל ולהביא את העם בסכנה גדולה כזאת. החרם נכתב ביד הגאון ונחתם בטבעת ראש הגולה ונמסר לידי שני שליחי בית דין, אנשים עזים וכבירי כח אשר לא ישובו מפני כל. ועוד בערב ההוא יצאו לדרכם לבוא אל מחנה אלראי, וסין־עדין נלווה עליהם להראותם הדרך.

_________

והשמועה נסבה בעיר כי בהסכם הנשיא הכה הגאון ובית דינו את דוד אלראי חרם, וימס לבב כל ויהי למים. גם הגבורים בנו, אשר התעתדו אלי נשק ויתנדבו לבוא בחיל צבאו, אספו ידיהם ויאמרו נואש – כי מי זה ישאל עוד לשלום, ומי יסור עוד אל איש אשר גם קרבתו תועבה? כי קללת הרבנים רובצת עליו, ומאֵרתם על כל הנלוים על דגלו! רק נפש אחת לא השגיחה על זאת, מנוחה בת הגאון אמצה לבבה ותתחזק במעוז אהבתה ואמונתה, ותשפוך חמתה על המחרימים, היושבים שאנן בסתר חדרם ומשלחים חציהם למרחוק.

“תמה אני ולא אדע על מה חרדו את כל החרדה הזאת! – קראה בחמת רוחה, בעמדה בקרב בני הנעורים אשר נאספו אל ביתי כדרכם – ואת מי דאגו וייראו? לו היה לאל יד סינגר, העריץ הפרסי, לעשות רעה ליהודים היושבים בארצו; לולא היתה עליו אימת אלראי, פן יקום ממנו שבעתים את הרעה אשר יעשה לעמנו, אזי לא שלח מלאכו לבקש עזרת הכליף ולּחלות פני ראש הגולה לענות על ריב לנטות. חמסי על הנשיא, אשר מהר להקשיב לקול אבי ולעשות פקודתו. הן אנכי לא אוכל לצאת לריב עם אבי או אף להשיב על דבריו בפניו, כי בתו אני ועלי לכבדו ולבלי עשות מאומה למרות עיני כבודו; אבל למה זה חת הנשיא ממנו וימהר לבטל רצונו ודעתו מפניו? הן יודעת אניִ נאמנה כי ישרים דרכי אלראי בעיני הנשיא וחפץ הוא ביקרו, רק מפני אבי נחת הוא ויתן חותמו על החרם ולבו בל עמו!”.

“דודנו הנשיא ירא אלהים מרבים – ענה שמואל גיסי ובן דודתי – והנהו שומע בקול אביך מפני כבוד התורה החופף עליו, כי גאון הוא ומי כמוהו מורה? אבל זאת פליאה היא: מה ראה הגאון על ככה לקפוץ ולהטיל חרם על האיש המשליך נפשו מנגד בעד עמו להביא לו גאולת עולם? הן מסֹרת היא בידנו, כי הגואל יעלה בראשונה עם שרידי עשרת השבטים מגלות אשור – ומאין איפוא יעלה אם לא מארץ אשר היתה ממלכת אשור מלפנים? ומאין יבוא עזרנו אם לא מהנסבונים, שהם בני ארבעה שבטים, שבטי דן וזבלון ואשר נפתלי, והחפתונים, שגם הם מן הגלות הראשונה אשר הגלה שלמנאסר מלך אשור, אף שלא נודע עוד יחוסם לאיזה שבטים נחשבו?”.

“גם אני לא אדע ולא אבין דרך הרבנים – אמרתי – המתאמצים מעודם לכלוא את עמנו ולבצור רוחו, פן יתעודד וישוב להיות לעם ככל משפחות בני האדם אשר בעולם! מאמינים הם בהקבלה, כי אין הגאולה באה אלא במלחמות גדולות אשר תהיינה בין המשיח ומלכי אומות העולם, ובכל זאת מדי יעמוד לנו גבור חיל עזוז מלחמה, וקמו המה והיתה ידם בו ראשונה לגורהו בחרמם ולהסיר לב העם מאחריו. אם כה יהיה משפטם תמיד הלא אין לדבר סוף, ומתי יהיה קץ הפלאות?”.

“הם אוספים רוח בחפניהם וסוככים בדלתים ים! – קראה מנוחה בעז רוחה ומעיניה ברקים הלכו – החרמים, אשר בהם רב כחם, הם גדרות לבני צאן, משמרות לעתודים ולכל בהמה דקה, לעצרם בקרב העדר. האריה ידלג עליהם בקפיצה אחת או יפרוץ כל גדריהם ויפק זממו. לשוא יריקו “הבטלנים” את אשפתם, יורו במו אפל ללב אמיץ – נצחון אחד יכריע את הכל! יצלח נא אלראי במלחמה אחת גדולה, ויַענו גם המה מפניו, וחתו ובֹשו מפחזותם, והפה שאסר יהיה גם הפה שהתיר!”

_________

והמלחמה הגדולה באה, ואלראי הצליח בה, והנצחון הכריע את הכף – על מרומי שדה! אחרי שבועות מספר באה השמועה, כי הכה אלראי את חיל סינגר מכה רבה, והעיר חמדן38, השניה לאיספהאן הבירה, פתחה לפניו שעריה. וסינגר נס מנוסת חרב אל עיר מלכותו, לבצרה ולהשגב בה מפני פחד אלראי ואנשי חילו אשר מאריות גברו. ונפש מנוחה דרכה עז ותצק מרוחה על כלנו. ונהי נכונים להיות שכם אחד ולשית ידנו עם אלראי ולדגול בשמו. גם הנשיא השיב אל לבו ויחל להאמין כי קרוב קץ ישענו, וינחם על הסכמתו אשר נתן להגאון לקרוא חרם על אביר ישראל וגואלו, ונפשו קותה למצוא עצה לרצות את הכליף, אשר באמת היה אוהב ישראל ובטובתו חפץ מאד.

כן נהרנו באור התקוה המשחקת לפנינו ונחש עתידות לנו.

אבל החץ אשר שֻלח אל המחנה עשה משלחתו ויעף ויגיע אל המטרה!

שני השליחים הגיעו חרש אל המחנה בראש האשמרת התיכונה, בהיות כל החיל הרב הוזים שוכבים על משכבותם, אפס קציהם נצבים על משמרותיהם, לשמור את אחיהם מכל צר ואויב כשיפול עליהם פתאום. ויהי בקרוב שליחי ישראל אליהם, וישלחו מתוכם איש אחד ל",ההשכלה,
אברהם שלום פריברג,טבעת הקידושין,"אני שבנא בן מתן, בן אליאב, הדור הרביעי לאבינו הזקן עמיהוד בן אלידע שהיה בימי יהודה המכבי, כותב המגלה הזאת, והיתה לך שמעון בני למשמרת עולם לדורותינו.

רק מאה ושלשים וארבע שנה עברו מאז נכתבה המגלה שלפניה ועד זמן הִכָּתב המגלה הזאת – ומה רבו החליפות והתמורות שהיו בתוכנו מאז ועד הנה! עיני עמיהוד אבינו הזקן ראו את ערש המלוכה החדשה בישראל, בהחל משפחת החשמונאים לעשות לה שם בעמנו, ועיני ראו את קברה, בהכּרת שמה מישראל; בימיו הכתה המשפחה הזאת שרש בארצנו, אשר הוציא גזע וישא ענף ויהי לעץ אדיר לכבוד ולתפארת, ובימי הנה נקטפו יונקותיו בידי עריצים ואחריתו עדי אֹבד, עתה שבנו ראינו מה נאמנו דברי זרבבל אבינו, כי לא בחיל ולא בכח תשוב המלוכה לנו כי אם ברוח ה' אשר תסמכנו, – כי רק ביד חזקה ולא ברוח ה' התאמרו מלכי החשמונאים האחרונים לכונן כסא כבודם, והנה גברו עליהם ידי זרים וימגרו לארץ כסאם, ותסב ממלכתם לעבד מושלים, להורדוס האדומי, השליט בארץ לא בחסד אלהים כי אם ברשעת עם נכר, עם רומא, הגוי המר והנמהר אשר פרש ידו על ארצנו לעשות בה כרצונו, ואחריתה מי ישורנה!

גם במות אנטיוכס המלך הרשע ומנילאוס כהן האון עוד לא שבתה הארץ מריבי עם מבית ומחוץ, ורבות רעות באו על צדיקינו וחסידנו ועל פליטת סופרינו. דמיטריוס אחי אנטיוכס עלה מרומא ויהרוג את אאוֹפטר וליזיאש גם יחד, ובכוננו כסאו בסוריה ראה ראשית לו לחדש את המלחמה בארצנו. אז שבו עזבו האחים החשמונאים את עיר הקדש, ויוסיפו לעשות חיל וצבא במקומות משגבם. עוד הפעם באה ירושלים ביד צר, ואחד הפושעים ההילנים אשר נגֹאלו זה מעט מן הכהונה, הוא אלקימוס בן אחות יוסי בן יועזר איש צרדה, היה לכהן גדול בהיכל ה'. הבוגד הזה גלה את אזן המלך, כי כל עוד יהודה המכבי חי לא יכּנעו היהודים מפניו. ויצו לשרי החילים, ויפרשו שחת רשתם על ראשי עמנו בירושלים, להכביד עליהם אכפם לגלות להם מחבואי יהודה המכבי ולהסגירהו אליהם. ויהי כעלות גדוד האויב על בית רציץ בן רגש, “אבי היהודים”, לאסרהו ולענותו, ויבחר מות מחיים וישלח יד בנפשו 1. כן כלה אלקימוס רעתו בששים איש מזקני ישראל ומוריו וסופריו, אשר הֻכה הוא ועדת מרעיו בסֻכת רציץ בימי חרפו 2. ויהי ביום המשפט, יום השבת, וירכב אלקימוס על סוסו לראות בעדת הצדיקים הנהוגים אל גיא ההרגה, ולפניהם העצים הערוכים לצליבתם. ובראותו את דודו הזקן, “החסיד שבכהונה” 3, ויתעלל בו ויאמר:“ראה דודי את הסוס אשר הרכיבני עליו אדני המלך, והביטה אל סוסך אשר ירכיבך עליו אלהיך!”

ויענהו יוסי בצדקתו: “אם כה ייטב למכעיסי ה', ואף כי לעושי רצונו!”.

ומי שקד לעשות רצונו יותר ממך?"" – שאלהו אלקימוס בלעג.

“הפוך בדברים – ענה יוסי – ואז תבין לאחריתך: אם עושי רצונו לא ינקו ביום דין. מה איפוא הגמול הצפוי למכעיסיו”.

והדברים האלה נחתו כחצים שנונים בלב אלקימוס ויענוהו בלי חשך עד כי קצרה רוחו וישם קץ לחייו 4.

                            ________
והחשמונאים התאזרו עז ויכונו לקראת האויב. ותטש המלחמה על יד בית זכריה 5. וחיל האויב רב מאד ולו פילים מלֻמדי מלחמה אשר מפניהם יחתו כל גבורי עם. וירא אלעזר בן מתתיהו, אחי יהודה, והנה אחד הפילים עדוי משי ורקמה, ויאמר בלבו: “אכן זה הפיל אשר ירכב עליו המלך”. וישלך נפשו מנגד ויבקיע בין גדודי האויב ויגזור על ימין ועל שמאל ויבוא עד הפיל וידקרהו בחרבו, למען תמצא ידו לרוכבו; אך בנפול הפיל דֻכא אלעזר תחתיו מכֹּבד משאו וימת 6. במלחמה הגדולה על יד העיר ליש 7 התאמץ יהודה המכבי במעט החיל אשר אתו להכות אחור את חיל האויב הרב והעצום, ויעש גבורות ותורה נוראות ימינו עד כי יגעה ידו, אז גבר האויב ויהודה נפל חלל על מרומי שדה 8, וגם עמיהוד אבינו הזקן היה בנופלים במלחמה הקשה ההיא.

ויקם יונתן, האח הצעיר תחתיו, ויהי מגן לעמו. ובהיות כל הדברים יגעים ויד האויב חזקה, הסתתר עם חילו בערבות הירדן, ואת נשי הנלחמים וטפם ורכושם שלח על יד יוחנן הבכור, להעבירם את הירדן ולהביאם אל שבט ערבי מבני נביות אנשי בריתו 9. ויהי בהיותם בדרך ויפלו עליהם בני עמרי היושבים במידבא, והם בעלי ברית האויב, ויהרגו את יוחנן ואת כל הנפש אשר אתו 10. ויוָתר ליונתן רק אח אחד ושמו שמעון, ויחדו אזרו חיל ויחרידו את האויב מקָצהו, ויתחזקו נגדו משך שמונה שנים. ועד כה וכה ותהפוכות סוריה היו להם לישועה גדולה, כי בהחליפה כלבוש מושליה החליפו קוי ה' כח, ובפרוע פרעות בארץ אויב היתה הרוָחה לארץ הקדש. ויונתן השכיל לכלכל מעשיו בתבונה וה' עמו. וירחיב גבול ארצו ויחזק מבצריה, ויבער עֹשׂי רשעה מקרבה ויהי כהן גדול ונשיא בעמו תשע שנים. והנה קם עליו חֹרש רעה מקרב שרי צבאות סוריה, וימשכהו בחבלי שוא לבוא אליו עם מתי מעט מאנשי חילו עירה עכו – והגבר החכם בעז נתפש במצודתו 11, ותהי אחריתו להכרית, וגם שני בניו נהרגו עמו 12.

אז קם שמעון, האח האחרון, לנשיא בישראל, והוא זקן בא בימים בעת ההיא. בימיו באה גאולה שלמה לעמו עד כי חדלו למנות מספר השנים למלכי סוריה כי אם לנשיאיהם ואחר כן למלכיהם מבית החשמונאים. וראשי העם כתבו אמנה ויחרתו הדברים על לוחות נחשת אשר חברו אל עמודים בחצר בית ה' לאות עולם; כי בזכור העם את חסדי החשמונאים הנאמנים, בחר כשמעון הכהן הגדול ובזרעו אחריו לתת בידם שבט מושלים עד יקום נביא אמת בישראל"", לבשֵׂר בוא המלך המשיח לבית דוד 13. ויהי לו ארבעה בנים, ושלושה מהם נודעו בשמותם והם: יוחנן, יהודה, ומתתיהו, ומהם הכי נכבד שם יוחנן הבכור, אשר עשה גבורות במלחמה על יד עקרון עם קנדיביוס ההורקני, שר צבא אנטיוכס השביעי, אחי דימיטריוס – ועל כן נקרא שמו יוחנן-הורקַנוס. ויהי כראות אנטיוכס השביעי כי כשל כחו לכבוש את ארץ יהודה ביד חזקה, וישת אל המרמה פניו, ויקם על שמעון את הרעה מקרב ביתו, ויסת בו את תלמי בן אבוב חתנו, המושל בשמו ביריחו וסביבותיה, להכרית את בית חותנו למען יירש הוא ממשלתו אחריו. ויהי כעבוֹר שמעון בארץ, בשנה השמינית לממשלתו, לדרוש בשלום העם ולבקר מעשי שופטיו כפעם בפעם, וישחרהו חתנו באהבה לסור אליו. ויבוא אליו עם אשתו ובניו הצעירים, וכטוב לבם במשתה אשר עשה להם, קם תלמי עליהם ויהרגם 14. רק את חותנתו, אשת שמעון, השאיר בחיים, להיות בידו לערבון. ואחר כן שלח מלאכים חרש להמית גם את יוחנן, אשר ישב במקום משמרתו בגזר, אך השמועה על דבר הרצח הקדימה לבוא, ויכוֹן יוחנן-הורקנוס לקראת אנשי הדמים, ובבואם אליו שלם להם כפעלם – ואז חש בא ירושלימה.

העם התאבל מאד על מות שמעון נשיאם, ויבחרו ביוחנן-הורקנוס למלא מקום אביו. אך בטרם ישב לכסא שקד לעשות נקמות בגיסו הרוצח, אשר בראותו כי הופרה עצת רשעתו וישָׂגב במגדל דגון אשר למבצר יריחו, וישלח צירים למלך סוריה לחוש לעזרתו. ויוחנן-הורקנוס שת מצור על המבצר. ויהי בהשתערו עליו להשחיתו ויעל תלמי את אמו על ראש המגדל, ויער בהורקנוס כי אם לא יסור מעליו וענה אותה לעיניו והשליכה אליו מעל המגדל. האשה החשמונאית העתירה אל בנה לאמץ לבבו ולעשות נקמות ברוצח אביו ואֶחיו; אבל חמלת הבן על אמו גברה על תאות נקמתו, ויסר משם בנפש מרה. ויהי בעלות הורקנוס מעל העיר וימת תלמי את חותנו ויברח וימלט, ומאומה לא נשא בכל הדם אשר שפכו ידיו 15.

בן עשרים ותשע שנה היה הורקנוס לכהן ונשיא, ושלשים ואחת שנה משל ביהודה. הוא הגדיל לעשות בימיו, בבצעו מחשבות אבותיו שהיו מלפניו. הוא הוציא את עמו מתחת עול המלכים הסורים, בחזקת יד הרומאים, אשר זכרו לו את בריתם עם שמעון אביו, ויסירו את סוריה מגבירה על יהודה. את בני אדום הכניע כלה ויאלצם להגיר ולבוא בברית ה'. ועל הכותים הכביד ידו, ויחרב את שכם ויהרוס את מקדשם על הר גריזים ואת העיר שמרון החרים ויאַבד כל זכר לה. אחרי כן שם פניו אל בני הנכר יושבי בית שאָן ועמק יזרעאל עם כל הערים אשר בחבל ארץ הכרמל, ויאלצם לעשות כמעשה האדומים ולהיות לעם אחד עם היהודים או לעזוב כלה את הארץ 16.

בנוח לו מסביב שם לבו להגדיל תפארת העיר ירושלים בבניני הוד אשר בנה בה. על גבעה נשאה, מערבה להר הבית, בקצה העיר העליונה, עיר ציון, צפונה מזרחה, במקום שעמד היכל המלך שלמה מלפנים, הוקם ארמון נהדר, בנוי לתלפיות, מעון למושלים החשמונאים. על הכר הנרחב המשתרע מן הארמון עד עמק החרוץ, הוא גיא עושי הגבינות 17, המפריד בין הר ציון להר הבית הוקמו טורי עמודות שיש מעשה חרשים כלם, ועליהם גג נטוי למסך, הוא האולם 18, מקום המועדה לאספות העם. ולקצה הכר גשר נטוי לעבור בו מעל לעמק אל השער המערבי בקצה העֲזָרה אשר למקדש ה'. ובנין גדול ונשא נבנה במרומי עיר ציון לבית המועצה, ובו מחלקה לארכיון, הוא אֹצר הכתבים העתיקים אשר לממלכת יהודה. בימיו נוסדו גם הסנהדרין, הגדולה בת שבעים ואחד איש והקטנה בת עשרים ושלשה מחכמי ישראל וסופריו. הם הגדילו כבוד התורה בלמודיה, גם שמו סדרים בחיי העם לכל המעשה אשר יעשה בקדש ובחול.

אך מקרה אחד קרה את הורקנוס באחרית ימיו ובגללו הרס את אשר בנה. וזה הדבר: עוד בדור אשר היה מלפניו החלו אנשי הדעת בישראל להפרד לפלגות. רובם נתנו נפשם לתורה המסורה, כפי אשר הבינום המורים הסופרים שנקבעו מימי עזרא והלאה, ונקראו בשם פרושים; אך נמצאו גם רבים קטני אמנה, ממרומי העם, אשר רק בזה נפלאו מההילנים שהיו מלפניהם, כי לא כפרו בתורת משה ולא בגדו בעמם, אך הקלו בדברי סופרים ויבחרו בחיי שעה מחיי עולם – הם נקראו בשם צדוקים, על שם צדוק, תלמיד אנטיגנוס איש סבו 19. ועוד היתה מפלגה שלישית, אשר אנשיה נזֹרו כלה מאחיהם, ויבחרו להתבודד במועדיהם הרחק מתשואות קריה ויושבי בה – הם נקראו בשם אסיים. המפלגה האחרונה היתה המעטה, והראשונה המרֻבה מכלם. אמנם כבד לראשי אלופי ישראל, אשר דברים להם תמיד עם מושלי עמים קרובים ורחוקים, לחיות תמיד על פי דרכי הפרושים ולשמור כל גדריהם וסיגיהם מבלי גרוע מהם כמלוא השערה. זאת ידעו גם הפרושים, ועל כן התירו הרבה דברים לאלה “הקרובים למלכות” 20. אבל אשר יתכן לנשיא העומד בראש עמו בהליכות עולם, לא נכון לכהן גדול העומד לפני ה' לשרתו בקדש, – ויהי הדבר רע בעיני זקני הפרושים, חכמי הסנהדריה, נשיאי הדת בישראל. אף נמצאו נרגנים להפריד את האלוף הזה מן הכהונה על ידי שם רע אשר הוציאו עליו. ויהי היום, כשוב הורקנוס ממלחמה אשר עשה בעבר הירדן, ויעש משתה גדול לכל חכמיו ושריו. וכטוב לב כלם ביין קרא הורקנוס לאמר: “מי בכם אשר ימצא דֹפי במעשי, יוכיח נא על פני דרכי, ואם אָון בידי ארחיקהו!”. לדברים האלה קם אחד הזקנים, יהודה בן גדידה שמו. ויקרא: “רב לך כתר מלכות, והנח כתר כהונה לזרעו של אהרן!” 21 ויפלא דבר הזקן מהורקנוס, כי הלא גם הוא היה מזרע אהרן, ממשמרת יהויריב 22– והנה נגלה לו, כי הוציאו עליו קול, כי אמו היתה שבויה בימי אנטיוכס, ונולד איפוא מ“אסורי כהונה”. ויבקש הדבר ולא נמצא – ויהי הקצף על כל החכמים הפרושים, וירחיקם מהסנהדריה ומכל משמרות הממשלה ויושב צדוקים תחתיהם, – ובזה הרחיק לב עמו מעליו ומעל משפחתו וירב המכשלה בקרב הארץ לדורותיו אחריו.

להורקנוס היו חמשה בנים. ויהי כאשר קרבו ימיו למות 23, וינחל את כהונתו ליהודה הוא אריסתובל בנו הבכור ואת הממשלה נתן ביד אשתו. וכעלות אריסתובל לכסא ויהדוף את אמו מלפניו ויתננה עם שלשת אחיו הצעירים אל בית הכלא. רק את אנטיגנוס אחיו השאיר עמו, לחלק אתו את הממשלה, כי אותו אהב מכל אחיו. הוא היה למלך ביהודה – ויהי הדבר למֹרת רוח לחסידי עמו, אשר חכו לראות כתר המלוכה רק על ראש המלך המשיח אשר יקום להם מבית דוד. גם הקריב אליו את הצדוקים שכם אחד על אביו. בשנה הראשונה למלכו יצא עם אחיו למלחמה על בני יטור והשבטים החונים על גבול ארצו צפונה מזרחה. אך בעודנו עושה חיל ומצליח דרכו, תקפתהו מחלה עזה ותאלצהו לשוב ירושלימה. ואנטיגנוס כלה מעשהו, ויכניע את היטורים ויאכפם לבוא בברית ה'. וכקרוב ימי הגשמים שב גם הוא ירושלימה, ויבוא בה ביד רמה ועטור בפאר נצחון. ותקנא בו אשת אריסתובל ותשלח מדנים בין אחים, ותט לבב בעלה לשלוח מרצחי חרש להמית את אנטיגנוס. אחר כך נחם אריסתובל מאד על מעשהו, ומכשול לבו ומוסר כליותיו הכבידו חליו לאין מרפא, וימת 24, כתום השנה הראשונה למלמותו. וימלוך יונתן, הוא אלכסנדר-ינאי, אחיו השני, תחתיו.

בן עשרים ושלש שנה היה במלכו ושם אשתו שלומית, אחות שמעון בן שטח 25, ועל פי גיסו, ראש הפרושים, נדחו הצדוקים אחד אחד ממקומותם בסנהדריה, ויבואו זקני הפרושים תחתם. ואלכסנדר ינאי עשה חיל ויגר מלחמות את העמים הקרובים. ויהי בשנה העשירית למלכו, כשובו ביד רמה ממלחמתו בעיר עזה לחג את חג הסכות בירושלים, ויעל על המזבח ויעבוד עבודת הכהונה הגדולה כמשפט. אך בנסך המים עבר חק הפרושים, ויחר אף כל העם עליו וישליכו אתרוגיהם 26בפניו ויחרפוהו וישביעוהו קלון מכבוד. וחמת המלך תקפתהו, ויקרא אליו את שכירי חילו מבני הנכר, והמה חשו באו בחצרות בית ה' ויכו בעם מכה רבה. 27 ותהי מלחמה ארוכה בינו עם הצדוקים העומדים לימנינו ובין הפרושים אהובי רוב העם. וכן עברו כל ימיו במלחמות וקרבות מבית ומחוץ. אמנם הרחיב גבולות הארץ בספחו לה ערי חבל הים; אבל נפש העם נקעה מעליו, גם כי שחרם לשלום לא אבו עוד סלוח לו הדם הרב אשר שפכו ידיו. במלחמתו האחרונה בארצות עבר הירדן חלה את חליו אשר ימות בו, ויצו אל ביתו, וימלא יד שלומית אשתו לעשות שלום להפרושים ולעצור בעמו תחתיו. וימת בן ארבעים ותשע שנה, בשנת העשרים ושבע למלכותו 28.

שלומית היא אלכסנדרה אשתו היתה אשה טובה ויראת ה', ותשע שנות מלכותה היו שנות מנוחה וברכה ושלות השקט לארץ ויושבי בה. בצלה חסו הפרושים ויגבירו לתורה, ותקנות הרבה נתקנו בידי ראשיהם, שמעון בן שטח וחברו יהודה בן טבאי. ולה היו שני בנים: הבכור יוחנן הוא הורקנוס היה איש ישר הולך בתומו, ותשימו המלכה לכהן גדול, והשני אריסתובל, היה איש נלבב אזור בגבורה. הוא היה מגן להצדוקים כאשר קשתה עליהם יד הפרושים בהנקמם בם על כל התלאה אשר מצאתם בימי אלכסנדר ינאי. ויהי כאשר קרבו ימי המלכה למות, וידע אריסתובל כי עתה תהיה המלוכה לאחיו הבכור, ויעזוב את ירושלים ויאסוף אליו חיל מהצדוקים, ויכבוש ערים ומבצרים. ובשמוע הפרושים את אשר אריסתובל עושה להסב אליו את המלוכה, ויתפשו את אשתו ואת בניו ויתנום במשמר לערבון.

כאשר מתה המלכה 29פרץ ריב בין אחים, ותטש המלחמה על בקעת יריחו, וינגף הורקנוס מפני אחיו וינס ירושלימה, ואריסתובל עלה על העיר וילכדה. אז נכנע הורקנוס מפניו, ויתרצו האחים בחלקם הכתרים ביניהם: הורקנוס החזיק בכהונה הגדולה ואריסתובל ישב לכסא המלוכה. ויקימו את דברי הברית בשבועת האָלה ויחזקו הקשר בהתחתנם יחדו, בנשוא אלכסנדר בן אריסתובל את אלכסנדרה בת הורקנוס לו לאשה.

כשלש שנים ארכו ימי השלום – והנה קם איש ערום כֹּסה מזמות ויעורר מדנים להפריד בין אחים ולהשיב אותם ואת עמם עד דכא למען הגדיל כבוד ביתו! הוא אנטיפטר בן אנטיפס מן האדומים אשר התיהדו בימי הורקנוס הראשון. האיש הזה התרועע אל הורקנוס השני, ויחרחר ריב ויצת בלבו אש קנאות וחמה עזה על אחיו הצעיר אשר גזל ממנו את ממלכת ירשתו. ויהי לו ליועץ בליעל להפר ברית ולחלל שבועה ולברוח עמו יחדו אל אריטס מלך בני נביות יושבי סלע-ערב, אשר נאות להיות להם לעזרה, להוריד את אריסתובל מכסאו ולהושיב את הורקנוס תחתיו, כי אז ישיב לו את הערים אשר קרעו אבותיו החשמונאים מעל גבולו. ואריטס מלך מושל בעֹז וממלכתו השתרעה מדמשק ועד ים סוף. ויעל בחיל חמשים אלף איש על ארץ יהודה, וינגף אריסתובל לפניו וינס עם שארית חילו ירושלימה, ויתבצר בחומותיה 30ותבוא העיר במצור 31.

וממשלת רומה היתה בעלת ברית למושלי יהודה. עוד מימי שמעון בן מתתיהו ואחריו בימי הורקנוס הראשון הוקם דבר הברית ועל פיה הוסרה סוריה מגבירה על יהודה. ויהי כי ארכו ימי המצור, וישלחו שני האחים מלאכיהם לסקוירוס ציר פומפיוס שר צבא רומה החונה בסוריה, ויביאו לפניו משפטם. ותיטב בעיניו מנחת אריסתובל ממנחת הורקנוס ויֵצדק את הראשון בריבו. ויצו על אריטס לעלות מעל ירושלים ולצאת מיהודה – ומיראתו את הרומאים עשה אריטס כדברו. ויהי בשובו אחור לעבור את הירדן, והורקנוס ואנטיפטר עמו, וידבק אריסתובל את חילם ויכם מכה רבה. אך אנטיפטר לא אמר נואש, ויעש מזמות להטות אליו לבב סקוירוס, עד כי כבוא פומפיוס לסוריה דבר עליו טובות לפני המושל הכביר ויט לבבו אחריו. אמנם חש אריסתובל לקנות לבבו בתשורה יקרה אשר לקח מבית ה‘: גפן אדרת אשר היא ושריגיה ואשכולותיה זהב טהור 32. אבל פומפיוס ראה ויבן כי ריב האחים יהיה לו סגולה להגדיל כבוד שמו, ויקח את התשורה וישלחה לפניו רומאה, ועל שני האחים פקד לבוא אליו דמשקה ולהגיש לפניו עצומותיהם. ויהי כבואם לפניו ויכר את הורקנוס על פני אחיו ויבחר לתת הממלכה בידיו הרפות, למען יקל לו לבצע מעשהו בה לעת מצוא ולהרים נס רומה על הרי יהודה. ואת נפש אריסתובל האריך בתוחלת ממשכה עד כי הבין למזמתו ויעזבהו בחמת רוחו. אז עלה פומפיוס על ארץ יהודה ויבוא עד ירושלים, ואנשי הורקנוס פתחו לפניו שערי העיר. ואריסתובל חש עם הנאמנים בבריתו וישגב במבצרי הר הבית, ויהרוס את הגשר המאַחד אותו עם העיר. שלשה ירחים צר פומפיוס על הר בית ה’ עד אשר נבקעה החומה תחתיה 33. והרומאים פרצו אל המקדש בחמה שפוכה, ויערכו שם מטבח נורא, ויבתקו בחרבותם גם את הכהנים אשר לא משו ממשמרתם ולא חדלו מעבודת קדשם עד אשר נשפך דמם על דם זבחיהם. ויהי מספר הנופלים בחצרות בית ה' ביום ההוא שנים עשר אלף איש. ופומפיוס פרץ אל קדש הקדשים, וישתומם לראות כי אין שם כל פסל וסמל ותמונה ותבנית לאלהי ישראל – ואז נגלה כבוד היהודים לעיני הגוים, כי אך שקר נחלו להם אויביהם, בהאמינם לדבת אנטיוכס הרשע, כי עובדים הם לראש חמור. וישב פומפיוס ידו מהמקדש ולא נגע בכליו, אף לא שלח ידו בהון הרב הנמצא באֹצר הבית – ויהי לנס.

אך גאון ישראל נשבת מאז והלאה וממלכתו נעקרה. להורקנוס נתן רק שם כהן גדול ונשיא עמו 34, ועל העם הושם מס כבד מנשוא, גבולות הארץ הֻסגו, כל הערים אשר לכדו החשמונאים מלפנים לֻקחו ממנה, אלה הושבו לבעליהן, אלה הושמו לערי חפש ואלה נספחו על ממשלת נציב רומא בסוריה. את אנשי אריסתובל שם פומפיוס לקושרים, ויעש בראשיהם משפט מות ויתרם נהג בשבי, גם את אריסתובל ושני בניו, אלכסנדר ואנטיגנוס, ושתי בנותיו הוביל אחריו לפאר בם מרכבת כבודו בבואו בפאר נצחון רומאה 35.

לא ארכו הימים ואלכסנדר בן אריסתובל, חתן הורקנוס, הצליח לברוח מרומה ולשוב לארצו. ויעש לו חיל רב ויעל על ירושלים ביד חזקה, והורקנוס ואנטיפטר לא עצרו כח לעמוד נגדו וינוסו מפניו. ויהי אלכסנדר למלך ביהודה 36, וישגב חומות ירושלים ויחזק את מבצר אלכסנדריון אשר בהר אפרים, ותהי הממלכה נכונה בידו. אבל אנטיפטר בתחבולותיו העלה עליו את גביניוס, נציב רומה בסוריה, אשר הכה את חילו במלחמה, ואלכסנדר נסג מפניו ויתבצר באלכסנדריון. וגביניוס צר על המבצר ימים הרבה עד אשר נבקע לפניו ואלכסנדר נפל בידו, ויואל לחרוץ עליו משפט מות; אך תחנוני אמו ודמעותיה הרכו את לבו, וישלחהו שבי רומאה. כזה היה גם גורל אריסתובל אביו בברחו עם אנטיגנוס בנו השני מרומה, ובבואו אל ארצו שמח העם לקראתו, בתקותו כי בו תמצא ידו לפרוק מעליו את העול אשר שמה עליו רומה פתאם. אך לא עצר כח לענוד מפני חיל רומה, ואריסתובל ואנטיגנוס הובאו שנית לארץ שביָם 37. עד כה וכה יצא אלכסנדר לחפשי בחמלת פומפיוס עליו, וכשובו ארצה יהודה התאזר עז וישב ויהי למלך בעמו – ועוד הפעם נגף לפני סקויריס ויֻכה מכה רבה 38. ובכל אלה היתה יד אנטיפטר, בסכסכו את הדברים לקנות לו אהבת הרומאים, והיה מהם עז לו וברצונם תרום קרנו.

כשד משדי באו שרי צבאות רומה כפעם בפעם להכביד ידם על עם יהודה. כרסוס עלה על ירושלים ויקח כּפר רב ואחר כן שדד את אֹצר בית ה' 39. אך בעלותו משם על הפרתים היתה תבוסתו שלמה, כי נפל חלל במלחמה 40וצבאות חילו נסו משם מנוסת חרב. אז התעורר אחד מגבורי ישראל, פיתוליוס שמו, ויאסוף את בני עמו להכרית את שאריתם. ותגבר עליו יד קַסיוס אשר מלא מקום כרסוס, ועל פי אנטיפטר אשר היה להרומאים למשען עז, נעשה בפיתוליוס משפט מות ושלשים אלף בני יהודה נמכרו לעבדי עולם 41.

בריב האיתנים מושלי רומה היתה לעם יהודה תקוה להחלץ מרעה, כי חפץ יוליוס קיסר להדיח את פומפיוס משאֵתו בסוריה, ויוצא את אריסתובל לחפשי וימנהו בין שרי צבאו ויתן בידו שני לגיונות להעלותם אל ארצו ולתגר מלחמה עם פומפיוס עוכר נפשו ועמו. אך אוהבי פומפיוס ואנטיפטר התנכלו לו בטרם יצא מרומה השקוהו סף רעל וימת 42. בעת ההיא כלה פומפיוס חמתו באלכסנדר בנו הבכור – כי בעצת אנטיפטר נתפש ויובא לפני פומפיוס לאנטוכיה, ושם נעשה בו משפט מות. – ואשת אריסתובל ואנטיגנוס בנה הצעיר ושתי בנותיה החישו מפלט להם אל תלמי מושל כוחלית 43 אשר במורד הר הלבנון צפונה. ופיליפיון בן תלמי נשא את בתה הבכירה לאשה. ויקנא בו אביו וימיתהו ויקחנה לו 44. כה הורד גאון החשמונאים בצר להם, ויהי המעט כי נשאה אחת בנותיהם לאחד הערלים, כי עוד התמכרה לתועבה ותהי לאשה לחמיה, אבי בעלה ורוצחהו נפש!

ואלכסנדרה בת הורקנוס שבה אל בית אביה, אחרי מות בעלה אלכסנדר בן אריסתובל, ואִתּה שני ילדיה אשר ילדה לו: בתה מרים, בת שבע שנים, ובנה אריסתובל, בן שנתים ימים בעת ההיא. אל שני הילדים האלה היו עיני כל העם נשואות, כי הם הפלטה הנשארה לבית החשמונאים, גואליהם מלפנים, אחרי אשר נפשות בית אריסתובל עוו דרכן, בהתחתנן בבני הנכר. ואלכסנדרה השכילה להגדיל אהבת העם לילדיה, בחנכה אותם על פי דרכו, ברוח הפרושים הנסוכה עליו. על כן בהגיע התור ללמד את מרים לשון יונית, כמשפט למרומי העם הקרובים למלכות, בקשה לה מורה עברי מיושבי אלכסנדריה שהם ראשי המדברים בשפת יון ויודעי חכמת חכמיה, ובעצת בני חנניה בן חוניו הכהן הגדול לבית ה' אשר בנה בעיר השמש 45, נתּנה המשרה הזאת על שכמי.ואנכי אשר זה כבר נכספה גם כלתה נפשי לעזוב את מצרים, אשר בה ישבו אבותי מימי אנטיוכס הרביעי, ולהסתופף בחצרות ה' בעיר הקדש בירושלים, שמחתי במקרה הזה, ואהי אֹמן את מרים בת אלכסנדרה, ואחר כן גם את אריסתובל בנה כאשר גדל. אמנם דבקה נפשי בילדים ההם, הנאהבים והנעימים, אשר כיפים ותפארתם כן רב טובם וחין ערכם; אבל לא ישרה בעיני דרך אמם, אשר גם במות בעלה לא חדלה מהתערב בעניני המדינות, ותלמד לשונה דבר שקר, ותעש חנף לאנטיפטר הערום, ותשת בחלקות לו, בעוד אשר בסתר התקוטטה תמיד בהורקנוס אביה התם, המשליך יהבו על “העבד האדומי”, אשר השיא מות על חמיה ובעלה, שהם אחיו וחתנו. אכן כנגע נראה גם לי האיש הזה בבית החשמונאים, אבל גם מחשבות אלכסנדרה לא נכחדו ממני – כי חכתה לימים אשר יגדלו ילדיה, והיו לכלי חפץ בידה לבצע מזמותיה בם – ובהביני אל דרכי האיש הזה והאשה הזאת, חשבתי ומצאתי כי לוּ שקל ישקלו אל לבי ואדאג לאחרית הילדים, כי מי יודע מה יהיה להם!

והאיש אנטיפטר הלך וגדל, כי היה פומפיוס לו לצור מעוז, וגם הוא היה זרוע לו, בשלחו אליו חיל יהודה לעזרה במלחמתו עם יוליוס קיסר. אבל כמעט נפל פומפיוס ברעה, השכיל אנטיפטר לשית ידו עם יוליוס ולקנות כליותיו ולבו, ויהי גם הוא לו מֹשך חסד. לשוא העתיר אנטיגנוס, הבן האחד הנשאר לבית אריסתובל, אל הקיסר, לזכור לו חסדי אריסתובל אביו ואלכסנדר אחיו, אשר כלו גם שניהם מתגרת יד פומפיוס אויבו בנפש; לשוא עוררהו על אנטיפטר והורקנוס, אשר היתה ידם עם פומפיוס במלחמתו עמו – כי ידע אנטיפטר למשוך לבב יוליוס קיסר אחריו, ועל פיהו הכירה רומה את הורקנוס לכהן גדול ונשיא ביהודה, ואותו – לאב ומושל בארץ 46. ואת הממשלה הזאת הנתונה לו עתה בכח הרומאים, חזק לו ולביתו, בתתה אותה בידי בניו, וישם את פזאל בנו האחד לנציב בירושלים ואת הורדוס בנו השני לנציב במדינת הגליל.

ובגליל התגודדו בעת ההיא הרבה מהנשארים מחיל אריסתובל, אשר מאנו להכנע לפני הורקנוס ואנטיפטר הרודה על ידו, ויחכו ליום אשר יצלח לעמם לנער מעליו את הממשלה התלויה ברצון רומה. ובשנאתם לעמי הנכר המתחזקים לשבת בערי הגבול, נטשו עליהם לפעמים ויפרעו פרעות בתוכם למען יקוצו מפניהם ויעלו מן הארץ. על הקנאים ההם סמכה חמת הורדוס, ויעש לו חיל ויתפשם במחבואיהם ויכריעם כצאן טבחה וישמידם מקרב הארץ. ובהודע הדבר בירושלים חרה אף העם והזקנים העומדים בראשו – כי לא נשמע כזאת ביהודה לעשות משפט מות באנשים מבלי חקור דינם ומבלי העמידם לדין לפני הנשיא והסנהדריה כחוק. ויתאוננו כלם מרה על הורקנוס, אשר נתן את הארץ והעם בידי המשפחה האדומית לעשות בהם כטוב בעיניהם. ואלמנות ההרוגים ואמותיהם השכולות לא נתנו דמי לו מדי עלותו בית ה', ותצעקנה אליו בחזקה לעשות משפטן ודינן ברוצח נפשות בעליהן ובניהן. מפני צעקת כל העם נִחת הנשיא חסר הלב וימלא יד הסנהדריה להועיד את הורדוס למשפט. ואנטיפטר שלח בסתר ציר ממהר להודיע הדבר לנציב רומה בסוריה, ולהורדוס בנו יעץ לבוא ירושלימה בלוית מבחר אנשי צבאו ולעמוד לפני השופטים לבלי חת. ויעש הורדוס כעצת אביו. ויהי בהקרא הורקנוס לשבת ראש במשפט אשר יעשה לאיש הדמים, והנה הגיעוהו דברים מאת נציב סוריה לאמר: “אתה תערב לי את האיש הזה!”. והורדוס בא בגאות עז לפני הזקנים היושבים על מדין, והוא לבוש ארגמן, חרבו על מתניו וגבורי חילו עמו. למראהו חתו השופטים כלם וידֹמו יחדו. והנה קם שמעיה הזקן, נשיא הסנהדריה, ויוכיחם על מרך לבבם ויגר להם חזות קשה, כי אם יכירו פני האיש הזה במשפט, והיתה ידו גם בם להרוג אותם ולכלותם לעת תמצא ידו. אז התעוררו כלם בחמה ויהיו נכונים לחרוץ על הורדוס משפט מות. זאת ראה הורקנוס ויירא ויצר לו מאד – ועל פיהו נדחה המשפט ליום מחר, ובעצתו עזב הורדוס את העיר עוד בלילה ההוא, ויברח דמשקה אל נציב סוריה, אשר קדמהו באהבה וכבוד וישימהו לפקיד ומושל בארם, היא סוריה התחתונה 47. שם אסף לו חיל רב ויאבה לעלות על ירושלים ולהנקם בזקני הסנהדריה וגם בהורקנוס, על אשר נועז להשפיל כבודו ולהעמידו במשפט; אך אביו ואחיו מנעוהו מבוא בדמים, כי עוד לא בא מועד.

ואנטיפטר ובניו הרחיבו ממשלתם בארץ הקדש, ורבים משרי יהודה העידו בהורקנוס כי עוד מעט והדיחוהו כלה מפניהם והיתה להם המלוכה. זאת ראה גם הורקנוס, אך כבר עבר המועד, אף אבדה ממנו עצה מרפיון ידים. ואחד השרים הקרובים לו ושמו מַליך, איש נכבד בעמו ורב עלילה קנא קנאתו, ובהיות אנטיפטר על המשתה אשר עשה הורקנוס, שם מות במטעמים אשר הובאו לפניו, ויאכל אנטיפטר מהם וימת 48. ומליך התחפש ויבך על מותו להונות את בני אנטיפטר ולא ישאו עליו אשמה. אבל הורדוס הבין למזמתו, ויהי למועד אשר יעד לו, ויצו עליו אנשי חילו הרומאים וימיתוהו. והורקנוס התעלף בשמעו את דבר הרצח הזה. אך מיראתו את הורדוס התכחש לאוהבו המת ויצדיק עליו דינו.

והעם התאבל על מות מליך, ורבים קמו ויהיו זרוע לאחיו, לגרש את האדומים מקרב הארץ. אך פזאל החזיק מעמד מפניהם עד בוא הורדוס עם חיל הרומאים אשר לקח עמו מסוריה, ויכניע שאון קמים ויכריעם תחתיו.

אז קם אנטיגנוס בן אריסתובל, ובעזרת בעל אחותו, תלמי מושל כוחלית, עשה לו חיל ויעל על ארץ יהודה לכבשה. ויחרד הורקנוס מאד, פן תגבר יד אנטיגנוס על הורדוס והיתה גם אחריתו להכרית. על כן שמח לשמועה כי הכהו הורדוס מכה רבה ויניסהו מגבול יהודה 49. ובשוב הורדוס ירושלימה ביד רמה, יצא הוא וביתו לקראתו, וישם זר נצחון על ראשו ויעטרהו כבוד והדר נגדה נא לכל עמו, ואלכסנדרה גם היא שמחה לקראתו ותעש לכבודו משתה גדול.

על המשתה ההוא ראה הורדוס בפעם הראשונה את מרים בת אלכסנדרה, נכדת הורקנוס.–

בת חמש עשרה שנה היתה מרים בעת ההיא, ודמיונה כפרח נעים אשר זה מעט החל להתפתח ממסגרותיו. מבנה גוה רם ובריא לפי ערך שנותיה, פניה קטנים ועגולים, אפה ישר ונחיריו דקים, לחייה שושנים פורחות בשלג ובהן גומות החן הנשקפות לעין מדי תפתח סגור שפתיה הקטנות והאדומות כחוט השני; עיניה תכלת כרקיע השמים ומפיקות נגה וחֹם כשמש בצאתה. מצחה זך וישר ועורו דק ורך עד כי נראו בו לשני קצותיו העורקים הדקים המשתרגים כחוטי תכלת מבעד לרקותיה, ושערותיה כזהב טהור קלועות וסובבות לראשה, כמו שת לו הטבע עטרת פז, בשושו משוש על מבחר יצוריו בתבל. כמשבצות זהב לאבני חן כן היה הגו היפה הזה מעון לנפש עדינה ורוח נדיבה. היא היתה דבקה באלוהיה ואוהבת את עמה אהבה תמה ונאמנה, כמו יצקו החשמונאים הראשונים עליה מרוחם לעשותה פרי ישוה להם. על כן זרה לה רוח אמה, המתהפכת מסבות בתחבולותיה וכל חפצה רק להשתרר ולהיות שלטת בארץ. לעמת זה הוקירה מאד את אביה, ואת קדושים נמנה בעיניה, כי הערה למות נפשו בעד עמו וארצו, אף נדה מאד להורקנוס אביה הזקן, אשר לא יצלח לעצור בעמו מרפיון ידים, ובגלל זאת מצאו “האדומים” יד להם לקחת להם ממשלתו ולעשות בה כרצונם. את פני הורדוס לא ראתה מעודה, אך שנאתהו בנפש על פי הדברים אשר לקחו אזניה מפי אמה ולפעמים גם מפי אביה הזקן, ומדי דברה בו זכרה לו חרפת מולדתו ותקראהו בשם “עַמִיוּדוֹס” 50 – השם אשר כנהו בן אנטיגנוס בן אריסתובל בדברו עליו רעות לפני יוליוס קיסר לאמר: חצי-יהודי.

הורדוס היה בן עשרים ותשע שנה בעת ההיא, וחזוּתו כלה הוכיחה על תערובת מולדתו, כי בו התבוללו דמי יעקב ועשו, ישראל ואדום יחד. הוא היה בעל קומה ממֻצעת, איתן במבנהו והדוּר במראהו. עור בשרו כהה, פניו ארוכים מעט, אפו עקול, שפתיו מלאות, שער ראשו וזקנו חוּם כערמונים, ובהתעורר לבבו ברגשת עזו, ירחבו נחיריו, יתקמט מצחו ברום גבותיו, ועיניו האמוצות מאזרות זקות ומבריקות כגפרית בוערה. הוא איש כביר כח ולב, רגשותיו עצומות לבלי חק, גם אהבתו גם שנאתו לא ידעו גבול; אך למד לשלוט ברוחו ולטמון עשתנותיו בחֻבו, וכגרמיו כן חפצו כמטיל ברזל לבלי שוב מפני כל עד עשותו ועד הקימו מזמות לבו. תכונתו זו קבל מהרומאים, אשר למד אל דרכיהם בהיותו אמון אצלם בימי חרפו. – בעודנו ילד נבא עליו אחד האסיים ושמו מנחם, כי עתיד הוא להיות מושל בארץ ועליו יציץ נזר מלוכה. בנבואה הזאת האמין אנטיפטר אמונה אֹמן, ולבעבור זאת עזב את ארצו ומולדתו ויבוא לשבת בירושלים ולמצוא נתיבותיו בבית החשמונאים, למען תמצא ידו להרסו ולהבָּנות מחרבנו. והיא אשר הוסיפה אמץ בלבב הורדוס בראותו כי דבר הנביא האסיי קרוב לבוא, עוד מעט וכסא יהודה נכון לפניו כשחר נכון מוצאו. אך לבו ידע כי כל עוד יש נצר משרש החשמונאים לא יעזוב העם חסדו ואמתּו מבית גואליו מלפנים, ועל כן יעץ מזמה להתחתן בהורקנוס, למען יקרא שם המשפחה גם עליו וסרה קנאת העם בו ובביתו וחדלה לעולם.

מחשבה כזאת עלתה גם על לב אלכסנדרה, בדעתה כי רפו ידי אביה ולא תעצורנה כח להחזיק בממשלה עד אשר יגדל אריסתובל בנה, וידים אמיצות פשוטות אליה להוציאה מידיו, ידי הורדוס האדומי מעבר מזה וידי אנטיגונס גיסה מעבר מזה. ומאשר גדלה איבתה לאנטיגנוס משנאתה את הורדוס, גמרה אֹמר למשוך אליה את הגבור האדומי בחבלי אדם, בעבותות אהבה – כי אמנם היתה אשה יפה מאד בעודה במבחר שנותיה, ונפשה קותה לה כי על נקלה תמשכהו ברשתה. ובקראה את הורדוס לבוא אל המשתה אשר עשתה, שתה עליה עדייה ותתהדר לפניו מאד למען יתאוה יפיה. אבל אשר לא פללה בא לה! כי נמשכו עיני הורדוס אחרי מרים בתה, התמה והנעימה, ואשר הואיל בראשונה לעשות בחשבון, אותה בקש עתה לעשות בלב ונפש – כי העלמה הזאת, רבת החן וכלילת היֹפי, עוררה בו אהבה רבה, ויחשק בה בכל עז חושיו, ובסערת רגשותיו השתער על הורקנוס אביה הזקן לתת לו את שאלתו וליסד את האגדה הזאת לטובת כלם.

ומרים התפלאה לתכונה הרבה אשר היתה מאת אמה לקבלת פני הורדוס, ובראותה כי מרבה היא להתיפות במבחר עדייה ותמרוקיה, זעף עליה לבה, כי הבינה למזמותיה – והחשד הזה עוד חזק בקרבה בראותה בעיניה את “העבד האדומי”, אשר שמעה שמעו זה כמה. זאת הפעם ראתה עינה פני איש חיל, גבר חכם בעז ומושל כביר, אשר יפי ואֹמץ בו התאחדו, ולולא הסכינה לשמוע חרפתו כל הימים כי עתה סלחה לאמה על חפץ לבבה – כי לבה כבר ראה חכמה, כבר ידעה להכיר את הכח הנעלם המושך לבב הנשים לגבורי החיל, כגפן סורחת כרוכה אחרי עץ עבות להיות לה למבטח עז – ומה השתוממה לשמוע כי לא אל אמה כי אם אליה הוא נושא את נפשו! אמנם נעתרה אמה כל נקלה לדברי הורקנוס אביה. ותֵּאות לתת להורדוס את בתו תמורתה; אבל לא כן היה עם לבב מרים – כי בבוא אליה אִמה ואביה הזקן להגיד לה את אשר עם לבבם, הכּירה בלחות צלמות וכמעט יצאה נפשה בדברם. וכשוב אליה רוחה התרגזה אליהם מאד ותדבר קשות בחמת רוחה ותשם ותשאף יחד. לשוא הרבו לדבר על לבה בספרם לה תהלת הורדוס וגבורות ישע ימינו – כי החזיקה בדברים אשר הסכינה לשמוע מפיהם בכל עת, ותוכיחם על פניהם, כי את האיש אשר חרפו תמיד בשם “עבד אדומי”, שהוא רק “חצי יהודי”, ואשר מאת אביו היתה שומה להוציא אביה אל הורג, אותו יחפצו להרכיב עתה אלוף לראשה, למען החזיק בגאונם ולעֹז בהוָתם! כאלה וכאלה דברה הנערה רתת בחֹם לבה ובכיה תמרורים, עד כי חדל הזקן ממנה ויאנח וישב אחור; אבל אִמה לא הרפתה ממנה בכל זאת, ותעתר עליה אמריה ותוכיח בדברים כי לא לבת מלכים ללכת אחרי לבבה, ועליה לשמור ולעשות ככל הנחוץ לטובת מולדתה ועמה. גם דתה דורשת כזאת מידה, כי לא לאמונה יגבר הורדוס בארץ, ואשר משכלת תדע למשול ברוח בעלה לשמור עליו לבל יחלל קדש ולא יהפוך לבב עמו לבגוד באלהי אבותיו.

לדברים האלה הנאמרים בדעת נעניתי גם אני, ואהיה להם לעזר לא מעט, ואורנה ואגיד למרים ככל אשר עם לבבי, עד אשר נעתרה לנו בבכי ותחנונים, כי היה לבה חרד מאד מיראתה את האיש אשר בחיקו יוטל גורלה. – ואז הודענו הדברים להורדוס ותחי רוחו. ובאהבתו את מרים מאד גרש מפניה את האשה הראשונה אשר לקח לו בנעוריו מבנות עמו, ויארש לו את מרים כדת 51, ואת חתונתה יעדו לעת ימלאו ימיה.

בהוסר האגדה הזאת היה הורקנוס להורדוס לישועה גדולה. כי בעת ההיא קמו שלשה אבירי רומה וינקמו דמי יוליוס קיסר מידי רוצחי נפשו ויחלקו הממשלה ביניהם, ואחד בהם, הוא מרקוס אנטוניוס, שם משטרו בארץ הקדם. ויבואו לפניו מלאכים מנכבדי ירושלים ויתאוננו רע באזניו על “האחים האדומים”, כי בחזקם לקחו להם קרנים להשתרר על העם בשם הורקנוס ולרדות בו למורת רוחו. אך הורקנוס הכזיבם על פניהם ויהלל את האחים כי להם חכמה עם גבורה, והורדוס הרבה לו מתנות וימצא חן בעיניו. אז גרש אנטוניוס את המלאכים מלפניו וירבה כבוד האחים וישימם לנציבים בארץ 52. ואצילי ירושלים הוסיפו עוד שלוח מלאכים רבים ונכבדים לגלות אליו ריבם, ואף אנטוניוס חרה בם וישלח בהם חיל רוכביו ויהיו להם למרמס.

פתאם באה סופה על הורדוס והורקנוס גם יחד ותשערם ממקומם, – כי התקוממו הפרתים על רומה ויכו צבאותיה אחור ויפשטו על ארם ויכבשוה. ואנטוניוס לא שת לבו לזה, כי נאחז בחבלי אהבתו לקליאופטרה מלכת מצרים, אשר צוד צדתהו כצפור ברוב יפיה ובעצמת קסמיה. וישמע זאת ליזַניאס בן תלמי הכוֹחליתי, ויבוא לפני פקורים בן מלך הפרתים ויחל פניו במנחה להציל את ארץ יהודה מיד הרומאים, להכרית ממנה את האדומים בעלי בריתם ולהוריד את הורקנוס מכסאו ולהושיב תחתיו את אנטיגנוס דודו. ויעלו הפרתים על הארץ, ואנטיגנוס נספח עליהם בחיל גדול ויגיע עד ירושלים, ורבים מיושביה שתו ידם עמו ויפתחו לפניו שעריה. העיר נכבשה 53והורקנוס והאחים האדומים שגבו בהיכל החשמונאים ובמעוזי הר הבית. ושר צבא הפרתים חשב מזמה לתפשם חיים, וידבר על לבם ללכת אל מחנהו

ולדבר שלום בפקוריס בן המלך ולהטות לבבו אליהם. וישמעו הורקנוס ופזאל לעצתו ויצאו אל המחנה; שם נתפשו שניהם ויאָסרו בכבלי ברזל ויובאו אל בור השבי. פזאל בחר מות מחיים וירוצץ את גלגלתו בקיר בית כלאו, והורקנוס נפל ביד אנטיגנוס בן אחיו, אשר כלה חמתו בו וישך בשניו את אזנו לעשותו בעל מוּם, למען אשר לא יצלח עוד לכהונה, ואחר כן נתנהו בידי הפרתים אשר הוליכוהו שבי אל ארצם. רק הורדוס נצל מכף שואפיו, ויהי בלילה ויקח את אמו ואחותו ואת מרים ארושתו ואת אלכסנדרה אמה, וימלט אל מבצר מסדה אשר על שפת ים המלח. שם עזבן למשמר ביד יוסף אחיו והוא ברח ארצה ערב לבקש עזרה מעם המלך מַלוּך, ידיד אביהו מלפנים. אבל מלך ערב הובישהו משברו ויגרשהו מעל פניו. אז שם הורדוס פעמיו מצרימה ויבוא לאלכסנדריה. וקליאופטרה מלכת הארץ קדמה פניו בכבוד ותשחרהו להמנות בשרי צבאיה, אבל הוא בגבה אפו לא שעה אליה, ובשמעו כי אנטוניוס יושב ברומה ירד באניה לבוא גם הוא שמה.

                             ________
ואנטיגנוס היה למלך וכהן גדול ביהודה ויבטח בלבו כי לעד יכון כסאו. אבל לבב חכמי העם וזקניו רחק ממנו – כי לא אבוּ סלוח לו רשעתו אשר עשה להורקנוס דודו, גם זכרו לו חרפת אחותו, כי בת מלכים וכהנים מבית החשמונאים חללה כבוד אבותיה ותהי לאשה למושל נכרי ועובד אלילים. ויהי אנטיגנוס עוין את החכמים הפרושים, ושנאתו אשר כסה במשאון נגלתה לפעמים בקהל רב. פעם אחת יצא מבית המקדש ככלותו עבודתו בהיכל ה', וכל העם יצא לכבודו אחריו. ויהי בדרך ויראו את שמעיה ואבטליון הולכים בפאת הרחוב, ויעזבו את מלכם וכהנם וילכו אחרי מוריהם אלה, שהם ראשי הסנהדריה. וימאנו החכמים בכבוד הזה, לבלתי הכעיס את המלך, ולכפר פניו נטו גם הם ללכת אחריו עד בואו אל היכלו; אבל הוא שמר הדבר בלבו. ויהי בגשתם אליו להפרד ממנו ולברכהו לשלום, ויקרא להם בלעגי שפה: “לכו לשלום, בני עממים!” – זאת דבר למען הזכיר להם חרפת מולדתם, כי שניהם בני גרים היו, מצאצאי סנחריב מלך אשור 54. על זה השיבו המה: “טוב היות בני עממים ולרדוף שלום כאהרון הכהן, מהיות בן אהרון ושונא שלום כעממים” 55. על זדונות כאלה הוסיפו החכמים להתרחק מעליו, אבל הוא לא שת לבו להם – כי היו עיניו נשואות אל מבצר מסדה, ויער כחו ולבבו להבקיעהו אליו ולהוריד עז מבטחו.

מבצר מסדה נוסד על ידי יונתן בן מתתיהו, והוא בנוי על ראש הר סלע המתנשא על שפת ים המלח, וסביביו בקעות עמוקות מאד, ורק משעול אחד לו, המטה עקלקלותיו מסביב להר עד הגיעו אל מרום קצו. על יד המצודה ישתרע מישור גדול ורחב אשר אדמתו פוריה מאד, והוא מלא שדות וכרמים וכל פרי עץ למינהו, וכל אֹכל ומשקה האצור באסמיו לא יבאש ולא ירקב לעולם. שם גם בורות חצובים למקוה מי הגשם, די הרוות המוני אדם ובהמה רבה. אל המבצר ההוא הניס הורדוס את הנפשות הקרובות לו, ואת יוסף אחיו הפקיד עליו ועליהן, וחיל שמונה מאות איש אתו. וגם אני נספחתי על המחנה ההוא, כי על בית אלכסנדרה נחשבתי, וילדיה דבקו בי ויכבדוני כאב להם.

בשבתי שם הכרתי דעת את משפחת הורדוס, את שני אחיו הנותרים ואמו ואחותו. קפרון אמו היתה אשה כבודה לפי ערכה, קרובה ושאֵרת בשר לשרמלה הגדול בעשירי ישראל יושבי אנטוכיה. כמֹהָ כיוסף בנה הצעיר היו רחוקים מתהפוכות ולשון שקר. לעמת זה היה פרוֹרס בנה הגדול ושלומית בתה הצעירה והיחידה ערומים כנחשים ורעים ואכזרים כחיתו טרף. אמנם את פרורס ראינו רק לעיתים רחוקות, כי הוא ישב על נחלותיו בארץ אדום; אך שלומית היתה יושבת בית הורדוס, והיא נשואת בעל לאחד מקרוביה ושמו גם הוא יוסף, ובהיותה אשת מדנים וכעש בחר בעלה לנוע ולנוד עם הורדוס מהשאר עמה במסדה. ותהי רוח רעה בין הנשים האלה, כי אלכסנדרה וקפרון התגאו והתפארו אשה על אחותה מדי דברן יחד, ושלומית התעברה על ריבן ותרב לסכסך אותן אשה ברעותה, ועל מרים חרה אפה, בקנאתה ביפיה והדר גאונה, ותכעיסנה תמיד למען הרעימה. אך מרים השכילה למשול ברוחה, ובראותה אותה כצנינים בצדיה ותרחק מעליה דרכה.

ואנטיגנוס ידע כי כל עוד ינוח שבט האדומים על גורל משפחתו לא יוכל לשבת על כסאו לבטח, כי היה יהיה הורדוס לו למוקש, בהחשבו גם הוא על בית חשמונאים. וישלח מלאכים בסתר אל אלכסנדרה לדבר על לבה ולפתותה, לעזוב עם צאצאיה את מצודת משגבה ולשוב יר",ההשכלה,
אברהם שלום פריברג,יוסף דו-נואש מלך תימן,"אבי אבותי היה המלך שלמה, אשר לשמע חכמתו וגדולתו באה מקדה, מלכת שבא אליו ירושלימה, לנסותו בחידות ולשמוע חכמתו מפיו. והיא אהבה אותו ונפשה דבקה בו, ולא שבה עוד ממנו עד הביאו אותה בברית אלהיו והורה אותה תורת ישראל עמו. אז נתן לה את כל חפצה אשר שאלה, והיא ילדה לו בן והוא קרא את שמו: מנילך. וכאשר שבה אל ארצה היא ועבדיה, קראה אליה את כל שריה וגדוליה וסיפרה להם את כל הדברים האלה. והם שמעו והכירו את בנה לטובה להיות עליהם למלך יושב על כסא אחריה.

בעת ההיא היתה ממלכת שבא גדולה ורחבה מערב ועד כּוּש, והמלכים צאצאי מנילך אשר מלכו בה אחריו שמרו תורת משה, שהיתה להם מורשה, אבל הם לא העמיסוה על עמיהם, שבטי הערבים והכושים, כי הארץ הזאת היא ארץ החופש מאז ומעולם, ואיש איש ילך בה בשם אלוהיו ועל פי חוקי הדת והאמונה אשר באו לו מאבותיו.

ברבות הימים נחלקה הממלכה בין שני אחים אשר לא יכלו לשבת יחדיו. האחד לקח לו את ארץ ערב לנחלה, והשני את ארץ כּוּש. מלך ערב ושמו טוּבּה בחר לשבתו את העיר צנעא, היושבת על תבור ארץ תימן במדינת חמירה – הוא אבי משפחת טוּבּה אשר עליה יתיחשו כל המלכים אשר מלכו פה אחריו עד היום הזה. ושלום אמת היה בין צאצאי שני האחים, מלכי ערב וכוש; יחדיו עבדו את אלוהי ישראל ושמרו תורת אבותיהם, היא תורת משה, על פי מסורת משפחתם מדור לדור. אבל מאז בא מלך כוש בברית הדת הנוצרית, נפלגו לבות שני המלכים, והקרובים על פי מולדתם נעשו רחוקים על פי דעותיהם, כי אבותי נשארו נאמנים לדת ישראל ושמרו חוקיה על פי התורה אשר הורום גולי היהודים, שנדחו אל הארץ הזאת בעתים הרעות אשר עברו עליהם בארץ ישראל ובארץ פרס. ובכל זאת לא גדלה ידיעתם בתורה, וגם לא היו קנאים לאלץ את בני ערב עובדי האלילים לקבל אותה עד אשר הרחיבו הנוצרים את ממשלתם על ארצות שכנינו, וקנאתם הם עוררו את רוח אבי לעשות כמוהם.

אבי, אבּוּ קריבּא אַסד טוּבּן, עשה לו שם בחכמתו וגבורתו ויהי למושל עליון על כל ארץ תימן. ובראותו כי רב כוחו עשה חיל גדול ויצא למלחמה על מלך בּיזנטיה, לקרוע מעל גבולו את מדינות בני ערב. וכאשר עבר דרך העיר יתריב עזב שם את בנו לפקח על צרכי החיל אשר יגיעו אליו דרך שם. ובעיר יתריב יושבים ארבעה שבטים, שנים ערבים ושנים יהודים. והנה הגיעה אליו השמועה, כי הרגו הערבים אנשי יתריב את בנו בשבתו לבטח עמם. אז התמרמר אבי מאוד ושב מדרכו לעשות נקמות בעיר ויושביה. אבל שני שבטי היהודים, בחמלתם על עירם, נתנו גם הם ידם לשכניהם להלחם יחד עם אויביהם.

ואבי אבּוּ קריבּא צר על יתריב ימים רבים ולא יכול לה. אז הכרית את כל עצי התמרים אשר מסביב לעיר, למען הרעיב נפשות הנצורים. והנה חלה אבי מחלת קדחת וביקש מים חיים השיב נפשו ולא מצא. אז יצאו אליו שנים יהודים מחכמי יתריב, שם האחד קאַבּ ושם השני אַסד, והם הביאו לו מים מן העיר הנצורה להחיות את רוחו. ושני האנשים דיברו על לבו לחמול על העיר מהשחיתה, לבלי הביא רעה על היהודים היושבים בה בגלל מספר האנשים הערבים אשר הרשיעו לעשות, ורק הם ישאו את עוונם, כדבר הנביא: “הנפש החוטאת היא תמות”. והמלך נאות להם ועשה שלום לעיר, ונפשו דבקה בשני החכמים האלה ובתורה אשר בארו לו, ולא הרפה מהם עד אשר נאותו לו להלוות עליו בדרך שובו אל עיר ממלכתו, והם עזרו על ידו להביא את כל אנשי חילו בברית דתנו.

וכאשר הגיעה השמועה להערבים יושבי ארצו, כי יהד המלך את אנשי חילו והוא גזר על כל בני עמם כי יקבלו את דת ישראל, התרגזו עד מאוד. ויושבי עיר צנעא הבירה קשרו קשר, ובהגיעו אל עיר מלכותו סגרו שעריה בעדו ולא נתנוהו לבוא עם חילו העירה. למען השלום גמרו לאחרונה אומר לבחון את הדבר במקום אשר האמינו כי קדוש הוא לה'. כי קרוב לעיר נמצאה מערת הפלאים, ובכל פעם כשפרץ ריב בין אנשי המקום נגשו בעלי הדברים אל המערה, וממנה יצאה אש אשר שרפה את האנשים החטאים מבלי נגוע בנפשות הצדיקים, ואז נודע מי הצדיק. וכן עשו גם הפעם הזאת: הכהנים והכמרים עובדי האלילים נגשו אל המערה יחד עם שני החכמים היהודים, איש וקדשי דתו בידו. והנה פרצה אש מקרב המערה ואכלה את הכמרים עם אליליהם גם יחד. ושני היהודים נשארו חיים עם ספרי התורה על זרועותיהם – ויהי הדבר לפלא גדול. אז נאות כל העם לעבוד את אלוהי ישראל, וקאַבּ ואַסד הרסו את היכל האליל אשר בצנעא ובנו בית תפילה לאלוהי ישראל תחתיו, כמצות המלך עליהם.

במות אבי אבּוּ קריבּא נשארו שלושה בנים אחריו: חסן, עמרו ואנוכי, זורעה, הצעיר בהם, והמלוכה עברה לחסן, כי הוא הבכור. והנה נמצאה עדת בוגדים אשר הסיתו בו את עמרו, אחינו השני, והוא קם עליו והרגו. אבל אחרי כן ניחם על מעשיו ועשה משפט מות ביועציו הרעים, אבל עונה ממוסר לבו עד חלה ומת בדמי ימיו. אז קם אחד הנשיאים הערבים, ושמו לקניה טנוּף, ולקח לו את המלוכה, והוא היה מושל עריץ ואכזר, אשר השחית דרכו ועשה כל תועבה. העם נאנח תחת עולו הקשה, אבל איש לא נועז להתאונן בקול רם, כי נפלה אימתו על כולם. וביותר כלה את חמתו בבני הנעורים ממשפחת המלוכה, כי תפשם והביאם אל היכלו, ושם התעלל בהם ושמם לקלון וחרפה עד כי קצו בחייהם.

ואני, בהיותי בן המלך ויורש העצר, ובדעתי כי לא ינקה אותי אם אפול בידו, נחבאתי לברוח מפניו, התחפשתי ובאתי אל בין דלת עם הארץ והייתי לשכיר יום, עשיתי כל עבודה קשה אצל בעלי השדות והכרמים אשר לעיר ממלכת אבי. אבל לאחרונה נגלה סודי! כי פעם אחת, בעבדי עבודתי עם יתר הנערים בשדה אדוני, נפלה עלינו עדת שודדים בדוים וחפצו לגזול ממנו את בקרינו. כל חברי נבהלו נסו מפניהם, רק אני נשארתי על מקומי, תפשתי במלמד הבקר ועופפתי אותו מעל לראשי, וכה רצתי אליהם בזרוע נטויה והערמתי עליהם בקול גדול עד כי נבהלו מפני ונסו בשבעה דרכים. ועדת חברי סיפרו תהלתי בקהל רב, ותהלתם זאת היתה לי למוקש – כי פתאום באו אלי שוטרי המלך והבהילוני ללכת עמם אל היכלו. הובאתי אל היכל אבי ונדחפתי לבוא פני המושל בחדר הרחצה, והוא יושב אז באגן מלא מי שושנים ורוחץ את בשרו.

– הנה נתפשת בכף! – התפאר עלי העריץ בגאות רשע. – ואתה אמרת בלבך: אחכם מכל בני גילי ואתחמק מפני העבד-המלך עד עת מצוא. והנה נפלת בידי ככל בני גילך. עתה ארע לך מהם!

בדברו כה הבטתי הצדה וראיתי והנה חרב קטנה מתנוצצת בין בגדיו הצבורים על היציע אשר על יד האגן. אז נזכרתי את מעשה אהוד לעגלון מלך מואב, ובראותי כי מעבדיו אין איש עמו, קפצתי אליו, תפשתי את החרב בידי האחת ובשנית אחזתי בזקנו ותקעתי את החרב בגרונו. הנפצע התפלץ ונפל במי רחצו, אשר כרגע האדימו מדמו, ואנוכי קפצתי בעד החלון ורצתי אל השוק המלא המון רב, הרימותי את החרב המלאה דם לעיני כל העם וקראתי אליהם בקול גדול לאמור:

–בחרב הזאת הנה המתי את המושל העריץ! ועתה אם טוב עשיתי הבו לי ברכה, ואם לא – שפטוני איפוא ועשו בי כטוב בעיניכם!

אבל העם שמח שמחה גדולה והריע אלי בתודה. וכאשר נודע לכולם, כי אני זורעה בן אבו-קריבא מלכם, השריד האחד למשפחת מושליו מלפנים, צהלו קולם וקראו: “יחי המלך!”

ובכן לוקחתי מאחרי הבקר והובאתי בכבוד ותפארת אל היכל המלוכה. והקול נשמע בכל הגויים, כי הנה שב מלך יהודי למשול בארץ תימן, ויהי הדבר רע בעיני העמים בעלי האמונות האחרות. שמעו הנוצרים וחרקו שן, וליהודים יושבי הארצות האחרות היתה הבשורה הזאת לששון ולשמחה. ורבים מבני אמונתי הלחוצים ונענים בארצות הגויים, נהרו אלי ובקשו לחסות בצלי. ואני נתתי להם אחוזות נחלה בארצי, ומהם בחרתי לי אנשים גבורים והעמדתים בראש חילי.",ההשכלה,
אברהם שלום פריברג,עם שהתיהד,"בעת ההיא נפוצה השמועה על אודות ממלכה יהוּדית, ממלכת כּוֹזריה, אשר נוסדה לעברי הנהר הגדול, נהר איטיל. ושליחים הגיעו מאת המלך אל אחינו יושבי בבל וארם לשלוח לו חכמים ומורים אשר יורו לעמו את תורתנו ודתנו, והוא ידאג למלא כל מחסורם. ואני אז בן עשרים ושתים שנה, ומבית אבי אין לי כי אם אחות יחידה, צעירה ממני חמש שנים. והנה נתעוררה תשוקה בלבי להסתפח אל אורחת אחינו אשר הלכו לשבת שם.

עברנו ארץ פרס עד הגיענו אל ים כּוֹזריה, הוא הים הכספי, ומשם עברנו באניה לאורך החוף המערבי עד עיר המבצר בּאַבּ-אל-אַבוּאַב (שער השערים), ששם החומה הגדולה אשר בנה כּוֹזרוֹ נוּשירון מלך פרס לעצור בעד חיל הכּוֹזרים יושבי הצפון בל יפרצו בגבול ארצו. וכן הגענו אל ארץ כּוֹזריה והוספנו לנסוע עד בואנו למבוא הים במעלה זרם הנהר איטיל, ושם עלינו אל העיר הנקראת גם היא על שמו.

העיר הזאת אחת היא שהן שלוש, והיא עומדת על פלגי הנהר. שם האחת סמנדר, שם השנית בּלנג’ר ושם השלישית איטיל. בסמנדר יושבת המלכה עם שרותיה ונערותיה וסריסיה; בּלנג’ר היא מושב המלך ושריו ועבדיו וסריסיו, ובאיטיל יושבים בני עמים שונים יהודים, מוסלמים, נוצרים וגם עובדי אלילים, היא עיר רבת-מסחר, אליה יביאו העמים מרכולתם: הרוסים, הבולגרים, היונים, הארמנים, הגרוזינים והדראַלנים, ושלום שורר בין כולם, כי בארץ ההיא גם האזרחים וגם הגרים שוים במשפטם ובכל זכיותיהם, ואין יתרון לאחד על השני, ולכל אחד מהעמים האלה יש שופטים מקרבו, ובראש כולם עומד “כגן”, הוא המלך, והוא יהודי נאמן כאבותיו, שבאו בברית ישראל עוד לפני מאתים וחמישים שנה. וזה הדבר אשר סופר לנו על אודות אבותיו:

השבט הכּוֹזרי הוא אחד מעשרת שבטי תוֹגרמה בן גומר בן יפת. הוא היה עובד אלילים ככל יתר העמים שכניו. ולו היו תמיד שני מושלים, האחד היה הכּגן הוא המלך הכהן, המתיחש לבית המלוכה מדור לדור, ובני עמו נתנו לו כבוד אלוהים. הוא ישב תמיד בסתר היכלו, בהרמון נשיו, ולא נראה לעמו בלתי אם לעתים רחוקות. אבל ימי ממשלתו לא ארכו מארבעים שנה, כי שרי העם יראו פן תפוג חכמתו מזקנה, ואז יביא עליהם רעה אשר לא יוכלו להמיש צוארם ממנה, – ולכן, כאשר מלאו ימיו, המיתוהו וקברוהו במקום נעלם מן העין והמליכו עליהם אחד מצאצאיו, וגם לו וליורשיו אחריו עשו כמשפט הזה.

המושל השני היה משנה המלך, פּגה או פּחה, והוא מלך הצבאות, וראש החיל, גם המחוקק והשופט הראשי, וכל עניני המדינה נחתכים על פיו. והעם כולם גיבורים, רוכבים מזוינים ומלומדי מלחמה. לבם לא ידע פּחד מה הוא, ומעולם לא נסוגו אחור ביום קרב, כי חוק היה להם, כי כל הירא ורך הלבב, הנס ממקום המלחמה, למן צעיר אנשי החיל ועד מלך הצבאות, אחת דתו להמית; ולכן חיזקו את לבם ואימצו את זרועם ולא שבו מפני כל. הם הפילו פחדם על ארצות שכניהם וממשלתם השתרעה מן הים הכספי ועד הים המאוטי והים השחור, ומנהרי יאיק וטנאיס עד נהרי אוּזוּ ואוקה. והעמים היושבים בכל הארצות האלה, הבּולגרים, הפּוֹלנים והרודומיצים והבּוּרטסים, היו להם למס.

לפני כמאתים וששים שנה משל בארץ זו הכגן הנודע בשם בּוּלן. הוא נתעורר לשנוא את הקסמים ואת עבודת האלילים ואסר אותם על כל עבדיו הסרים למשמעתו, וביקש את אלוהי האמת, אבל לא ידע דרכו. והנה, כאשר יספרו בני עמו, נראה לו מלאך ה' בחלום הלילה וברך אותו בשם אלוהים וצוהו ללכת בדרכיו ולשמור מצוותיו לטוב לו ולעמו כל הימים. וגם למשנהו, המושל המדיני, נראה המלאך הזה, וגם לו אמר כדברים האלה. ואמונתם נתחזקה עוד יותר כאשר נתקיימו דברי המלאך, כי בצאתם למלחמה על הדראלנים היה ה' עמם והם כבשו את המבצר ארדיביל, עיר הבירה שלהם, ואספו שלל זהב וכסף לרוב מאוד, כאשר הגיד להם המלאך מראש.

אז אמרו לבנות בית לשם האל האחד, אבל עוד לא ידעו מה שמו ולא הבינו ללכת בדרכיו. והנה באו שליחי החליף מבגדד ושליחי קיסר ביזנטיה לפני הכגן וביקשו ממנו, איש איש בשם מלכו, לקבל עליו אמונת אלוהיו ולבוא בברית עמו. והכגן בולן חקר את כל אחד מהם לבד, וגם העמידם להתוכח יחדו. וכל אחד מהם הלל את אמונתו וגינה את אמונת השני, באמרו כי אמונת ישראל טובה ממנה, כי היא היסוד לכל אמונה באל יחיד.

אחר כך קרא הכגן גם לאחד מחכמי ישראל, ושמו רבי יצחק סנגרי, והעמיד את כולם איש לקראת רעהו, למען אשר יתוכחו ויוכיחו איש איש את צדקת אמונתו. והויכוח היה קשה מאוד, ואיש איש התפאר באמונתו, כי היא העולה על כולן. אז אמר הכגן לשליחי החליף והקיסר: – הן שניכם גם יחד מודים הנכם באמונת ישראל, כי היא היתה היסוד לדתיכם, ולכן הנני נותן לה את היתרון.

ובעצם היום ההוא נימול הכּגן, וגם המשנה עם כל השרים הקרובים להם, גם רבים מעם הארץ התיהדוּ, כי גדל כבוד אלוהי ישראל בעיניהם. אבל רבים מהם נשארו באמונותיהם הקודמות, כי כן גזר המלך, להיות כל איש הולך בשם אלוהיו וחי על פי דתו ואמונתו, אין אונס. ואחד מצאצאי בּוּלן, הנודע בשמו העברי עובדיה, הקדיש כוחו ומאמציו לעבודת ה' אלוהינו, והוא קרא אליו חכמי ישראל מבּבל, והם הביאו אתם את ספרי התורה והדת, ללמדם את גרי הכּוֹזרים ולהורותם את מצוות אלוהינו, גם בנו להם בתי כנסיות ומדרשות, להיות ככל קהילות הקודש בעמנו.

מאז עברו כמאתים וחמשים שנה ומנהגי הכּוֹזרים השתנה כלה, כי עזבו משובתם, חדלו להיות פראים נודדים בארצות ונעשו לאכרים ולכורמים ויוגבים, אבל החזיקו להם חיל אנשים שכירים, וגם שר הצבא העומד בראשם מהם הוא, ובעזרת החיל הזה הם מוסיפים לשלוט על העמים שכניהם, שומרים עליהם לבל יפלו איש בגבול רעהו וישלמו מס לממלכה הכּוֹזרית כאשר הטילה עליהם מאז.

בבואי אל הארץ ההיא היה המלך יוסף בן אהרן הדור השלושה עשר למלכים היהודים המושלים בעם הכּוֹזרים. ולו בן צעיר ושמו דוד, אשר עוד לא נשא אשה, וכבן כאביו היו מהוללים בפי כל יודעיהם ושמם מכובד מאוד.",ההשכלה,
אברהם שלום פריברג,שני המכתבים,"אני אליהו בן יצחק בן עמרם, מצאצאי אברהם

בן הונא הדמשקי, כותב את המגלה הזאת לזכרון.

והיתה לך, יקותיאל בני, למשמרת עולם לדורותינו.

אֵם היתה לנו לפני דורות מספר, גברת ממלכה בארץ תימן – ובאחריתה היתה אלמנה עזובה, ובניה נדחו מארץ ממשלתה מלפנים ויהיו כצפור לנוד. גם דודה היתה לך, אָחות יקרה לי ואֵם רחמניה לאחינו בני עמנו; גם עליה צץ נזר מלוכה, כי היה בעלה בן מלך אדיר בארץ גדולה ורחבה, וממשלתו הגיעה מים עד ים – וגם היא ירדה מגדולתה, בקום על ארצנו מושל חדש בעם לא היה, ותעז יד המושל החדש, ויהי עמו לעם נורא מן הוא והלאה.

ואני בהתבונני אל חקר משפחתנו ודברי ימי עמנו, ראה אראה כי גורל אחד לשניהם. כזאת כן זה יעמדו לעולם, כמו יד ממרום תחזיק בם לבל יכחד קימם ולבל יאבדו מקרב הארץ. היד הזאת תנשאם לעתים, תרוממם אֶל על, וכמעט ידמו כי זאת המנוחה, והנה תשוב תורידם ותעמידם בשפל, בסתר המדרגה, וכל טוּבם ואשרם כחלום יעוף!

את המגלה הזאת כותב אני בקורדובה. זאת העיר אשר שמה נודע בזכרונות משפחתנו; בה מצא אחד אבותינו את בת גילו בארח פלא1. אל העיר הזאת באתי עם כל בני משפחתנו, לבקש בה את המנוחה אשר נעדרה ממנו בארץ נחלתנו וממלכתנו.

_____________

בארץ בבל היה רב סעדיה האחרון לראשי גולה ולגאונים אשר לאורם הלכו כל עמנו. ובמותו2 כלה כל כבוד הנשיאות, וגאון התורה ירד לארץ. ישיבות סורא ופומבדיתא רפו מאין אונים, נתמכו רק בנדבות הבאות להן ממרחקי ארץ. – הכליפים אשר משלו בארץ הקדם, אחזו בדרך קיסרי רומה מלפנים, וכמהם כשלו, נפלו ונשברו. קיסרי רומה יסדו להם את צבא הפריטוריָנים, וכליפי דמשק ובגדד יסדו להם את צבא התוגרים, להיות לאנשי חיל השומרים לראשם, ובזה למדו אותם עליהם אלופים לראשם, ויהי בידם ראש מושלם ונזרו למשחק וגם למסחר. בתהפּוכות כאלו רבו המהומות, עצמו השערוריות ותמלא הארץ מוטה ויהי צלמות ולא סדרים בממשלה.

באחרית ימי מרואן השני3 נכחדה משפחת המלוכה לבית אומיה, ותחתיה קמה משפחת בית עבאס, שהתיחשה לדוֹד מחמד. ורק אחד מבית אומיה נמלט מידי המרצחים, הוא עבדורחמן הראשון אשר הרחיק נדוד עד ספרד – הארץ אשר כבשוה המחמדים לפני ארבעים וחמש שנה – וייסד שם ממלכה מיֻחדה4, ויהי הוא ובניו אחריו לכליפים ומושלים בארץ עד היום הזה.

וכליפי בגדד הלכו ודלו, וממלכתם הגדולה התפוררה לרסיסים, נחלקה לשש ממשלות5, מלבד שתי מדינות,6 אשר מושליהן התנשאו גם הם להקרא בשם “כליפים”. לאחרונה נשארה לכליף בגדד רק הכהונה בלבד, כי את הממשלה לקחו להם נסיכי פרס,והמושל בארץ נקרא בשם “עמיר” או “שלטן”.

בימי הכליף הרון אל-רשיד7 יצאו אבותי מדמשק ויבואו לגור בבגדד, אשר היתה לעיר מלוכה. אבל בחליפות הממשלה, בהיות כליפי בגדד תלוים בדעת שרי הצבא הרודים על ידם, חדלו אבותי לצאת ולבוא לפני השליטים, בראותם כי אין מבטח להם ובהם. גם מצב אחינו השתנה לרעה בשנאת נסיכי פרס לכל עם אשר לא באמונתם יחיה.

בעת ההיא נפוצה השמועה על אדות ממלכה יהודית, ממלכת כוזריה, אשר נוסדה לעברי הנהר הגדול, נהר איטיל8. ומלאכים הגיעו מאת המלך אל אחינו יושבי בבל וארם נהרים, לשלוח לו חכמים ומורים אשר יורו לעמו את תורתנו ודתנו, וכל מחסורם יהיה עליו. ואני אז בן עשרים ושתים שנה, ומבית אבי אין לי כי אם אחות יחידה, הצעירה ממני חמש שנים. וישאני לבבי להסתפח אל ארחת אחינו אשר הלכו לשבת שם. ונעבור ארץ פרס עד הגיענו אל ים “כוזריה”, הוא הים הכספי, ומשם עברנו באניה לארך החוף המערבי עד עיר המבצר באב-אל-אבואב9, ששם החומה הגדולה אשר בנה המלך כוזרו נשירואן10 לעצור בעד חיל הכוזרים יושבי הצפון לבל יפרצו בגבול ארצו. וכן הגענו אל ארץ כוזריה, ונשט הלאה עד בואנו למבוא הים במעלה אשד הנהר איטיל; שם עלינו אל העיר הנקראה על שמו. העיר הזאת שלישיה היא – ועומדת על פלגי הנהר. שם העיר האחת סמנדר, ושם השנית בלנגר11 ושם השלישית איטיל. בסמנדר יושבת המלכה עם שרותיה ונערותיה וסריסיה; בלנגר הוא מושב המלך ושריו ועבדיו וסריסיו ובאיטיל יושבים בני עמים שונים: יהודים, מחמדים, נוצרים וגם עובדי אלילים, והיא עיר רבת המסחר, אליה יביאו העמים מרכלתם, הרוסים, הבולגרים, היונים, הארמינים, הגרוזינים והדַר-אַלָנים12, ושלום אמת נתון לכלם, כי שם משפט אחד לאזרח הארץ ולגר הגר בתוכה, ומוֹתר לאחד על השני אין, ולבל יטו משפטם, יש לכלם שופטים מקרבם, וה“חקאן”, הוא המלך, עומד בראש כלם, והוא יהודי נאמן כאבותיו,שבאו בברית ישראל לפני מאתים וחמשים שנה. וזה הדבר אשר יסֻפר לנו מאבותיו:

השבט הכוזרי הוא אחד מעשרת שבטי תוגרמה בן גֹמר בן יפת. ויהי עובד אלילים ככל יתר העמים שכניו. ולו היו תמיד שני מושלים, האחד היה החקאן, הוא המלך הכהן, המתיחש לבית המלוכה מדור דור, ובני עמו נתנו לו כבוד אלהים. הוא ישב תמיד בסתר היכלו, ופניו לא נראו לעמו בלתי אם לעתים רחוקות. אך ימי ממשלתו לא ארכו מארבעים שנה, כי יָראו שרי העם, פן תפוג חכמתו מזֹקן, והביא עליהם רעה אשר לא יוכלו להמיש צוארם ממנה, – ובהמלא ימיו המיתוהו ויקברוהו במקום נעלם מני עין וימליכו עליהם אחד מצאצאיו, וגם לו וליורשיו אחריו עשו כמשפט הזה. השני היה הפג, הוא המשנה, מלך הצבאות וראש החיל; הוא גם המחוקק והשופט הראש, וכל עניני המדינה נחתכים על פיהו. והעם כלם גבורים, רוכבים חמושים ומלֻמדי מלחמה. לבם לא ידע מֹרך, ומעולם לא נסֹגו אחור ביום קרב, כי חק היה להם, כי כל הירא ורך הלבב, השב על עקבו ממקום המלחמה, מצעיר אנשי החיל ועד מלך הצבאות, אחת דתו להמית – ולזאת חזקו אמצו לבבם וזרועם, ולא שבו מפני כל, ויתנו חתיתם בארצות שכניהם, וממשלתם השתרעה מן הים הכספי ועד הים המַאוֹטי13 והים השחור, ומנהרי יַאיק14 וטַנַאיס15 עד נהר אוּזוּ16 ואָקה. והעמים היושבים בכל שטח הארצות האלו: הבולגרים, הפּוֹליַנים והרַדומיצים והבורטַסים היו להם למס.

בסוף המאה החמישית לאלף הזה משל החקאן הנודע בשמו בוּלאן. המושל הזה הפך לבו לשנוא את הקסמים ואת עבודת האלילים, ויאסור אותם על כל עבדיו הסרים למשמעתו, ויבקש את אלהי האמת, אך לא ידע דרכו. והנה נראה לו מלאך ה' בחלום הלילה, ויברכהו בשם האלהים ויצוהו ללכת בדרכיו ולשמור מצותיו, לטוב לו ולעמו כל הימים. המלאך הזה נראה גם למשנהו, המושל המדיני, ויאמר גם לו כדברים ההם. ואמונתם חזקה בהם, בבוא דבר המלאך – כי בצאתם למלחמה על הדר-אַלַּנים, היה ה' עמם, ויכבשו את אַרדבל עירם הבירה ויאספו שלל זהב וכסף לרוב מאד. אז אמרו לבנות בית לשם ה‘, אך עוד לא ידעו מה שמו ולא הבינו בדרכיו הלוך. והנה באו מלאכי הכליף הבגדדי והקיסר הביצנטי לפני החקאן, וישחרוהו איש איש בשם מלכו, לקבל עליו אמונת אלהיו ולבוא בברית עמו. והוא בחכמתו גזר אֹמר לחקרם אחד אחד, גם העמידם להתוכח יחדו. ויהלל כל אחד את אמונתו, וידבר סרה באמונת השני ויתן היתרון לאמונת ישראל עליה, בהוכיחו לדעת כי היא היסוד המוסד לדתו. אחר כך קרא החקאן גם לאחד מחכמי ישראל ושמו ר’ יצחק סנגרי, ויעמיד את כלם איש לקראת רעהו, והוכח מלים ולהגיש לפניו עצומותיהם. ויהיו כל הדברים יגעים, ואיש איש התפאר באמונתו כי היא העולה על כלן. אז אמר החקאן למלאכי הכליף והקיסר: “הן שניכם כאחד מודים הנכם באמונת ישראל, כי עליה הטבעו אדני דתיכם, ולכן הנני נותן לה היתרון”. ובעצם היום ההוא נמול החקאן, וגם המשנה עם כל השרים הקרובים להם, גם רבים מעם הארץ התיהדו, כי גדל כבוד אלהי ישראל בעיניהם. אך רבים מהם נשארו באמונותיהם הקודמות, כי כן יסד המלך, להיות כל איש הולך בשם אלהיו וחי על פי דתו ואמונתו, אין אֹנס. ואחד מצאצאי בולאן, הנודע בשמו העברי עובדיה, הקדיש כחו ואונו לעבודת ה' אלהינו, ויביא אליו חכמי ישראל מבבל, והם הביאו אתם את ספרי התורה והדת, ללמדם לגרי הכוזרים שומה בפיהם. ויבנו להם בתי כנסיות ובתי מדרשות, ויורום ארחות דתנו, להיות ככל קהלות הקדש בעמנו.

מאז והלאה הנה עברו כמאתים וחמשים שנה ומנהגי הכוזרים השתנו כלה – כי עזבו משובתם ויחדלו לנוע בארצות, ויהיו לאכרים ולכורמים ויוגבים, אך החזיקו להם חיל אנשים שכירים מבני דת מחמד, וגם שר הצבא המצביא מהם הוא – ובהם עודם מכבידים אכפם על העמים שכניהם, לבל יפלו איש בגבול רעהו, ולשמור חוקם לתת מס להממלכה הכוזרית, כאשר הטילה עליהם מאז.

בבואי אל הארץ ההיא, היה המלך יוסף בן אהרן הדור השלשה עשר למלכים היהודים המושלים בעם הכוזרי. ולו בן צעיר לימים ושמו דוד, אשר עוד לא נשא אשה, וכבן כאביו מהֻללים הם בפי כל יודעיהם ושמם רומם תחת לשונם.

בעיר איטיל הוכן לי מעון ברובע בני עמי, ברחוב העולה אל השוק הגדול. שם נמצא לי בית קטן ובו חדרים אחדים לשבתי עם אחותי ועם אֹמַנתה מילדותה, ולו גן קטן למזרע ירקות ופרחים, ובמשׂוּכה אשר לו מאחריו דלת פנויה אל גן גדול צומח כל עץ רענן, הוא גן הארמון אשר ברחוב המלך ובו יושב אחד משרי החיל המפקדים צבא מלחמה.

פה המקום להגיד דבר על אדות מרים אחותי.

בת שבע עשרה שנה היתה בעת ההיא, וכילידת ארץ הקדם התפתחה כלה ותהי כלולה בהדרה כתמר פורחת. ונוסף על יפיה ותפארתה הכי נפלאה בזהב שערותיה ותכלת עיניה – ­הסימנים היפים שבהם תצטינה בנות משפחתנו לעתים לא רחקות, לאות ולמופת כי מוצאן מבית המלוכה בישראל. כמראה הזה היה למרים החשמונאית, לבירוניקה אחות אגריפס, לאביגיל הקטנה, בת יהושע הגרסי, לפנינה מלכת תימן ולצנה הנאדרה, הנוקמת נקם משפחתה ועמה מאת הנביא המָשלמי. ומי ימלל מעלות רוחה, חכמתה ודעתה, נדיבתה וטוב טעמה! וגם אלה הטביעו חתם תכניתם על פניה ויוסיפו לה לוית חן וישוו עליה הוד והדר. ועל כן לא נפלאת היא, כי בצאתה שער אלי קרת ראוה רבים וכן תמהו, ועיניהם לא שבעו להביט אליה ולהתפלא על ספיר גזרתה. אולם היא לא אהבה לנוע, ורוב עתותיה פנו בעבודת הבית והגן. היא היתה פרח נעים, ופרחים היו כל מאויי לבבה; אותם רקמה בידי חרוצים על יריעותיה ומרבדיה, מטפחותיה וחריטיה בשבתה בבית, והם היו מעבדיה בגן אשר לפני חלון חדרה. אהבתה זו קרבה אליה את הוסין בַּג, בעל הגן הגדול אשר על גבול מעוננו – כי בהתבוננו אליה בעד המשוכה, ובראותו אותה מסתופפת תמיד בין ערוגות פרחיה, להשקותם ולנקותם ולגדלם בידים אמונות, שלח אליה את שפחתו הכושית, לשחר פניה, לקחת לה ממבחר הפרחים אשר בגן עדנו, להושיבם בגנה לענג, לריח ולתפארת. וכאשר השיבה פניה, במאנה לקחת מידיה גם את צרור הפרחים אשר הביאה לה בשם אדונה, חש בעצמו ובכבודו לבוא אלינו דרך הפתח אשר בין גנינו. התבוננתי אליו, והנה הוא כבן שלשים וחמש שנה, איש רזה וגבה קומה, עוטה מעיל משי ירקרק וחגרתו כסף מרֻקע ואליה מצֻמדת חרב ארוכה, ובית ידה כסף משֻבץ זהב ואבני חן. כקרבו אלינו השתחוה בהדרת כבוד ויאר פניו אלינו ויברכנו ויאמר:

“אכבדה נא להתיצב לפניכם בתור שכן קרוב! אני עבדכם הוסין בג, שר הפרשים אשר לחיל המלך, וימי שבתי במעוני זה מעט, כי שבתי בימים האלה מעיר פרוז-קפּד אשר על נהר יאיק, ששם נשלחתי מטעם המלך, לחזק את המשמר על העם הפטשנֵגי, השואף לצאת ממקומו ולהרגיז את שכנינו, יושבי המערב. אבל מעודי לא שמחוני מעוני וגני כבימים האלה, בהמצא לי שכנים כמכם, אשר תערב עלי קרבתכם, בדעתי מפי שפחתי, כי מדברים אתם בלשון עמי ומולדתי, לשון ערב. בעיר הגדולה הזאת יהפך עלינו המון עמים השונים ללשונותם לארצותם, ובכל אשר אפנה רק שפות לא ידעתי אשמע, כי מעטים מאד הסוחרים הבאים הנה מארץ ערב. על כן אשמח בכם ואקוה כי גם אתם תמצאו חפץ בקרבתי”.

על נעם אמרותיו אלה השיבותי תודות ואגיד לו, כי אמנם ישמח לבי גם אני, בהמצא לי שכן נכבד וטוב המדבר כלשוני. ומרים הניעה לו בראשה, מפני הכבוד, אך עצרה במלים ולא השיבתהו דבר.

“שש אנכי על אמרותיך! – הוסיף הוסין אמריו לי – אבל למה זה תחשה אחותך העדינה ממני? תפתח נא סגור פיה וינעם לי לשמוע מלים בלשון עמי משפתי חן, מפה נעים כפרח שושן! אקוה כי גם היא תאיר אלי פניה כשכנה קרובה ולא תתחמק ממני עקב כבדי אותה כראוי לה”.

“בכל לבב אכבדך, אדני, כשכן טוב, אשר קרבתך לכבוד לנו – ענתה מרים בהשתחותה לו – אם לא תעמיס עלי צרורות פרחיך, לקחתם ממך או מידי שליחיך. כי בכל מותר יהיה עצב וקִרבה יתרה אך להרחיק!”.

“הן לא אמצא עז בנפשי להוכיח אותך בדברים, כי יפיך ויפעתך עז לך, ואיך יתחרה עכביש קצוץ רגלים עם היעֵלה, המהירה במרוצתה על ראש סלע! – אמר הוסין בהַפרזה נעתרה, כדרך המליצה הערבית – אבל תקותי תאמצני, כי עוד תכיריני לטובה, והופעת עלי כשמש צדקה, והייתי גם אני גם פרחי לרצון לך. ועתה הנה זה הדבר אשר אבקש ממך לאות שלום: יהי נא גני נחשב בעיניך כשלך! ובאת והתהלכת בו לרוח היום בין שדרות עציו ובין ערוגות מטעי עם אחיך הנכבד או עם רעותיך אשר בגילך, והיתה דלתו פתוחה לפניך בכל עת ולא תסָגר עוד. ואנכי לא אקרב אליך מדי היותך בגני זה, עד אם תואילי כבדני; תקראיני ואענה, תדרשיני – ואמָצא לך!”

כן אמר השר בהשתחותו לה, ויקחני בזרועי ויוליכני עמו, להראותי את מעונו ומקום משכן כבודו.

אָחוז בזרוע השר הזה עברתי דרך הגן ואבוא אל ארמונו. שם ראיתי בעיני את כל כבודו ויקר תפארת גדולתו. השתוממתי למראה עשרו הרב המתנוצץ לעינים בכל עברי ביתו ופנות חדריו, והוא העתיר אלי לבחור לי אחד מחפציו היקרים, המפארים את היכלו. וכאשר מאנתי לקחת, הסיר את טבעתו מעל ידו ויאכוף עלי לשימה על אצבעי לזכרון. ועד כמה פעמים השביעני, לאמצהו כאח לי ולהיות לו לחבר ורע נאמן. וכן נפרדתי ממנו בנפש ברכה. ואנשי החיל בראותם את הכבוד אשר חלק לי אדונם בבואי, קמו מפני בצאתי, ויעמדו כתמר מקשה ולא נעו ממקומם עד עברי על פניהם. וכן שבתי אל ביתנו מלא ענג ושבע רצון.

אבל שמחתי הופרה בראותי את פני מרים והנם נזעמים.

“מה היה לך, אחותי, ולמה נפלו פניך?” – שאלתיה בבהלה.

“פה לא נפל דבר – ענתה – אבל חמסי עליך, כי בחפזך לא ידעת להזהר ותתרע עם איש אשר טוב היה לכלנו לוּ הרחקת מעליו דרכך!”

“ומה עון מצאת באיש הנעלה הזה, אשר ממרומיו ישפות שלום לנו וכבוד והדר יעטרנו?”

“ומה טוב מצא בנו “האיש הנעלה הזה”, כי כן דבקה נפשו אחרינו לפתע פתאם?” – השיבה אחותי שאלתי לי.

“זאת הלא הגיד לנו בפיהו – עניתי – כי שש לבו לשמוע אותנו מדברים בלשון עמו. ומי זה לא ידע כי בני ארץ אחת אם יפגשו במרחקים, גם כי שונים הם בדרכם ומצבם, ישישו איש ברעהו כאחים נאמנים!”

“אבל אשאלך והודיעני – העמיקה אחותי שאלה – הלא ריב עולם לכוזרים עם הערבים, ואיככה יתכחש איש לעמו וישת ידו עם אויביו? איש ישר לא יעשה כזאת לעולם!”

“מבלי דעת קורותיו, אין לנו הצדקה להרשיעהו – כי מי יודע דבר מה המריצהו לעשות זאת! אנכי רק למראה עיני אשפוט. עיני ראוהו בהאירו אלינו פניו, על כן אהבתיו”.

“ואנכי למראה עיניו אשפוט, על כן שנאתיו – ענתה אחותי – כי אמנם הכל יוכל איש להעלים, בהעמיקו מאדם לסתיר מזמתו, אך לא את עיניו, שהן כראי מוּצק לתכונת נפשו. אל עיניו התבוננתי, ומהן נשקפה לי ערמת שועל, מעילת חתול ואכזריות נמר. גם זאת לדעת: איש ישר לא ידע עשות חנף, ועל כן היה לי מתק שפתיו לגעל נפש”.

“צדקת, בתי, בדבריך! – קראה שרה מיניקתה, אשר שמעה את דברי שנינו – כי פה חנף ישחית תמיד ותחת לשון זהב אך מעל וכחש נמצא. גם אני הייתי צעירה לימים, ורבות שבעה לה נפשי ממחליקי לשון. אל תדמה בנפשך, בני, כי בדברך בלשונו קנית כליותיו ולבו! הן עמך ידבר ויתנה אהבים ועיניו לטושות אל אחותך, בתקותו כי על ידך יצלח למשכה ברשתו. לכן הזהר לך, בני, והיו עיניך פקוחות על האיש הזה מעתה והלאה. הוקר רגליך מביתו ולא ימצא לו פתחון פה להיות בבאי ביתך. ובך, מרים בתי, אבטח, כי תמנעי רגליך מלכת אל גנו, פן יכין שם רשת לפעמיך!”

שרה הזקנה הסכינה מעודנו לדבר עמנו כאם אל פרי בטנה. על כן החשיתי לה גם עתה, בהתערבה בשיחתנו ובענותה אף היא חלקה. ולמרים היו דבריה לרצון – כי את אשר הגה לבה אותה הגידה הזקנה ולא כחדה.

“אשר אחזה לי אני – אמרה מרים – אין טוב לנו כי אם לעזוב את הבית הזה ולבקש לנו מעון במקום אחר, ורחקנו משכן רע והיינו שאננים מפחד רעה”.

“הוי יונות פותות ואין לב! – קראתי אליהן בחמה – למה זה ועל מה זה חרדתן את כל החרדה הזאת? את מי דאגתן ותיראנה? ולו גם יהי כדבריכן, כי דבר בליעל יצוק באיש שלומי אשר בו אבטח ולא אפחד – מה יוכל עשות לנו בארץ אשר שריה למשפט ישׂרו ובעיר אשר מלך יהודי יושב בה לכסא? הן לא כבגדד איטיל ולא כשלטן מחמדי מנהג מלכנו המושל בחסד אלהים. שם רצון כל פחה הוא פקודה עליונה, הוא יגזור – והמון עבדיו וסריסיו אצים לקים דברו בלי דין ומשפט ומבלי אשר ירהיב אדם עז בנפשו לפתוח פה בתלונה ולהתאונן רע על מעשיהם. ופה גבוה מעל גבוה שומר ארחות משפט, וכי יצר איש רעהו, וכי ירהב בן עם אחד בבן עם אחר לעשות לו דבר אשר לא כדת, והובא הדבר לפני נכבדי זקניהם היושבים כסאות למשפט, ופללום יחדו בשם המלך היושב בראשם, אשר כל דרכיו אמת ומשפט ומישרים”.

“כדברים האלה שמענו גם מפי האיש הצעיר, אשר היה בזה, בהיותך בבית השר הערבי” – אמרה שרה בהביטה בערמה אל מרים.

“ומי הוא האיש הצעיר ומה לו בביתנו?” – שאלתי ולבי השתומם בתוכי, בראותי את פני אחותי והנה האדימו כתולע.

“הוא אחד מפקידי המלך – ענתה מרים בהורידה לארץ עיניה – אשר סר אלינו לדעת שלומנו ומעשינו. גם שאל מאתנו אם יש את נפשך להסתפח אל אחת הכהונות, ונתנה לך לפי כשרונך וחפצך”.

""ומה טוב מצא בנו האיש הנעלה הזה, כי התעורר לשאול לשלומנו ולדאג למחסורנו? – שננתי לשוני בשאלי כדברים אשר שאלתני היא על אדות שכננו.

“האיש הזה לא תאנה הוא מבקש להכירנו בגלל אשר מדברים אנו עברית או כשדית – כי אמונתנו, שהיא גם אמונתו, היא אשר תעירהו בצדק לדבר שלום לבני עמנו ולדרוש טובתם באמת ובלב תמים”.

“והמשפט הזה הוצאת למראה עיניך או למראה עיניו?” – הוספתי להתנקם בה על אשר התפארה עלי בחכמתה ודעתה את בני האדם יותר ממני.

“על פי שני המראות כאחד הקימותי דבר – ענתה מרים בהשקט ובטחה – כי ראיתי את אור פניו והנה הם מפיקים אמונה ותם, התבוננתי אל עיניו האמוצות, והנה הן כמים טהורים שקופות אל נפש זכה ולב מתנה”.

“אכן מאֻשר האדם אשר יצלח להפיק ממך רצון! – כי הנך לו למלאך מליץ ולא יחסרו לך מלים להוכיח עליו צדקו וישרו. ומה ענית אותו על שאלתו השנית?”

“בדבר המשרה אשר הוא אומר לתת על שכמך – לא עניתי דבר בלעדיך. הגדתי לו כי סרת אל שכננו הוסין בג, השר המחמדי, אשר העתיר לנו אמריו בבקשו קרבתנו. ובשמוע האיש זאת חורו פניו ועד ארגיעה כֻסו באש פלדות; אך לא דבר מאומה. רק זאת הגיד לי, כי מחר לעת הזאת יסור אלינו שנית, כי לא יוכל עתה עוד להתמהמה, והנהו מקוה למצוא אז גם אותך ולדבר עמך בכל אשר עם לבבו”.

“ואנכי לא כחדתי ממנו מולדתכם ובית אבותיכם – אמרה שרה – לשוא גערה מרים בי ותתנני לזקנה פושקת שפתים, כי על אפה וחמתה אמרתי לו כי מגזע ישי אתם ומבית המלוכה ביהודה מוצאכם. וכשמעו זאת אורו עיניו ופניו הביעו משוש גילו. “אכבדה נא להגיד הדבר למלכי” – קרא בחדוה – “והיתה לו הבשורה הזאת לששון ולשמחת לבב!”. כן אמר ויברכנו וילך. האח, לבי אומר לי כי המלך יפקדכם לטובה וירים קרנכם בכבוד, ועיני תראינה זאת ורחב לבי לעת זקנתי!”.

עוד בערב ההוא נוכחתי לראות ולדעת כי צדקו מרים ושרה ממני. – כנטות היוֹם17 בא אלינו הוסין בג, ואחרי שיתו לנו בחלקות כדרכו, שחר פנינו לבוא עמו אל גנו ולהתענג על הריח הנעים העולה מן הציצים והפרחים במוצאי ערב. ואנכי נעניתי לו, ואקרא גם למרים ללכת עמנו ואפצר בה עד בוש. ולא יכלה עוד להשיב פנינו, ותקם ותלך עמנו בלי חמדה.

באנו אל גן העדנים, ונתהלך בין מטעי חמדתו ונשאף ריח פרחיו אשר היה לנו למשיב נפש. אחר כן הובאנו אל סכה נחמדה קלועה משריגי גפנים וענפי עץ עבות ופרחים נותני ריח. שם ישבנו לנוח במרחב על יצועים נהדרים ערוכים בטעם ארץ הקדם. והשר הרבה שיחה עמנו, בספרו גבורותיו ועזוז נוראותיו אשר עשה במלחמותיו. עד כה וכה פנה היום, ומרים הזכירה לי כי הנה נטו צללי ערב ועת לנו לקום ולשוב לביתנו. אבל השר עצרנו לשבת עוד מעט ולהשיב נפשנו בשקוי השֵׁרְבָּט18. ובדברו הכה כף אל כף, והשפחה הכושית הביאה טס כסף ועליו שלשה גביעי זהב עם כפות כסף, ותתן גביע גביע על כף כל אחד מאתנו. אנכי שתיתי בתאות נפש ואריק את גביעי עד תמו; מרים טעמה מן המשקה רק מעט ותקם ותאץ בי ללכת, אך חוסין שתה לאטו, ועל כן חכיתי לו עד כלותו גם הוא לשתות. אז חפצתי לקום – ומה גדלה פליאתי, בחושי בנפשי, כי אין בי כח לנוע ממקומי. ידי רפו, רגלי כמו בסד הושמו, ראשי כבד עלי כאבן מעמסה, אזני תצלנה מרעש לא אדע שחרו, ובתוך הרעש נדמה לו כמו אשמע קול אחותי קוראת אלי בשמי, אחריה קול שרה כצועקת לעזרה, גם עלה באזני קול שריקות, משק כלי נשק וריב לשונות. התאמצתי לחשוב ולהבין מה זאת, אבל זמוֹתי נתקו, עשתנותי אבדו ולא ידעתי עוד נפשי.

ואשר הֻגד לי אחרי כן אותה אשמור לספר:

אנכי נפלתי על יצועי אחרנית וארדם, כי מטעם השר המחמדי מסכה השפחה הכושית שקוי-שֵׁנה במשקה אשר הביאה לנו. והוסין חכה לי עד אשר יֵראה עלי פעלו, אז התנפל על מרים ויאחז בחזקה בשתי ידיה, והכושית קשרה מטפחת על פיה, לבל ישָׁמע בחוץ קולה, ואחר כך אחזה אותה ברגליה, וכן נשאוה יחדו דרך הגן הארמונה.

ובעיר בלנגר רבה התכונה – כי הנה באו מלאכי גוי, שליחי הרוסים, בני השבט הפוליַני היושב על נהר אוּזוּ, בעיר קיוב וסביבותיה, ויובילו שי למורא, מנחה למלך הכוזרים, כמס אשר הושם עליהם בראשונה, חרב “מכל ארֻבת עשן” – לאמר: מכל בית ומשפחה. הפולינים היו עם שוקט, עובדי אדמתם הפוריה, והיו למס עובד להדרַוליניַם19 שכניהם. כי ריב עולם היה בין שבטי הרוסים אשר נלחמו איש באחיו. וממלכת ביצנץ אשר פחדה ויראה אז מכל גוי נושא חרב, התאמצה לשלח מדנים בין אחים, ומלחמותיהם תמיד הכשילו כחם. ובהיות ממלכת הכוזרים קרובה אל גבול הרוסים, היה הנקל לה לאסוף את כל חלקי ארצם כאסוף ביצים עזובות. אך מאז התיהדו המלך וחלק רב מבני עמו, חדלו לגור מלחמות, ויסתפקו במס אשר שלמו להם שבטי הרוסים, האחים הנצים, מיראתם אותם, בהיות ידיהם עסוקות במלחמותיהם בבית, פן תשיגם יד העם הכביר הזה מחוץ. גם מכס רב שלמו להם הסוחרים אשר באו מרוסיה ויעברו במים וביבשה עד נהר איטיל ועד הים הכוזרי, ויביאו עמם סחרת ידם: עורות חיות, דבש, דנג, תבואת האדמה גם עבדים ושפחות לממכר מבני הנעורים שבויי חרבם, בנפלם בגבולות אחיהם, וימירום בתוצאות ארץ הקדם: ברקמות כסף וזהב, בארג בד צמר גפן, באבקת רוכל, בעדיי כסף וזהב ואבנים יקרות, בכלי נשק וכלי סוסים למרכב. הסוחרים ההם שמרו עתותיהם בשלוּמי המס והמכס, בהיות נהר איטיל הדרך היותר טובה ובטוחה לארחות המסחר. אך מאז החלו הנשיאים הוַריַגים לשום משטרם בארץ רוסיה ולאַחד שבטיה תחת דגלם, חדלו להביא את המס הנטול עליהם. בימי אָלֶג20 ואיגָר21 נפתח להרוסים דרך הים אל קונסטנטינה בירת מלכי ביצנץ, אשר היתה להם פעמים אחדות למשסה, ותהי יראתם על פני מושליה עד כי נאותו לקבל סוחריהם בכבוד ולתת להם מאכל שלחנם כל ימי שבתם בארץ יון לרגלי מסחרם. מאז והלאה חדלו רוב שבטי הרוסים לבוא עוד אל ארץ כוזריה לערוב מערבם. והנה נפל איגר וחילו בחרב הדרַולינים, ואָלגה אשתו המושלת תחתיו22 שמה בראשונה כל מעיניה בנקמת דם בעלה, ולא חשה לגבֵּר חיָלים ולתת מוראה על פני חוץ. וממשלת ביצנץ ראתה כי נשבר שבט מכהּ, ותתן מכשולים על דרך הסוחרים הרוסים ולא נתנה אותם לבוא בשעריה. אז שבו הרוסים להתרפס ולרהב את הכוזרים. והנה זה באו מלאכי הפוליַנים איטילה. ובידיהם המס אשר הוטל עליהם מאז. לכבודם נאסף חיל המלך על הכר הנרחב אשר לפני ארמונו, ושריהם ופקידיהם רוכבים על סוסיהם לפניהם. המלך יוסף יצא בראש שריו ויועציו לפקד צבאו נגדה נא למלאכי הרוסים וסוחריהם שבאו אחריהם, והם עומדים יחד בראש מרומים על המקום אשר הוּכן לפניהם. והאנשים כלם גבהי קומה ורחבי כתפַים, בעלי שפם וזקן מגֻדלים. פניהם שזופים, עצמות לחייהם שֻׁפות, שער ראשיהם אדמדם כהה, עיניהם אמוצות, חטמם קצר וקצהו רחב ומָפנה מעט למעלה. מפרקתם עבה ומבנה גיום איתן, והם עוטים שמיכות עבות הרכוסות מעל שכמם הימנית, ומתחתיהן כתנת בעלת צבעים, היורדת אל מכנסיהם ממעל להם, ועליה חגורת צמר עבה הקשורה על חלציהם בקשר עב, ועל ראשיהם מגבעות מעורות-חיות מעֻבּדים23. ומאחריהם עבדים נושאים מזמרת הארץ ועגלות טעונות חרבות קצרות בעלות פיפיות.

“מה זה נפקד מקום הוסין בג שרכם?” – שאל המלך יוסף בעברו בסך על פני גדוד הרוכבים המחמדים.

""לא נדע, אדוננו! – ענה אחד הפקידים – כי בהחלצנו חושים צונו לעבור לפניו, ויאמר, כי עוד מעט ויבוא גם הוא אחרינו.

“בי, אדוני אבי! – קרא בן המלך ודוד שמו – אעברה נא ואראה מה זה היה לו, כי מעודו לא העביר המועד, ולמה נפקד מקומו עתה? הלא דבר הוא!”.

“עשה, בני, כדבריך!”

ודוד השתחוה אל אביו ויקח עמו עשרת אנשים רוכבי בסוסים מחיל שומרי ראשו, ובפקודתו הריצו סוסיהם כאילות שלוחות והוא בראשם. ועד ארגיעה נעלמו יחדו.

והמלך יוסף כלה לפקד צבא החיל, ויעבור עם השרים היהודים בני לויתו, ויעמוד לפני האֹרחים על המקום הנועד להם. ושרי החיל העבירו גדודיהם על פניו במרוצה רבה, לקול תרועת חצוצרוֹת ורעש תפים. וככלות מפקד החיל קם השר אשר על הבית ויעמוד בראש האֹרחים, ויסב עמם מאחרי המלך ויעבור עמם ועם עבדיהם נושאי המנחה על פניו, וכהתמם לעבור שב המלך עם עדת שריו ויועציו אל היכלו. והאֹרחים הובאו אל חדר האֹכל, ששם ערכו לפניהם שלחן כיד המלך וכטעם הסלַוִים הרוסים – כי יותר שהם מרבים לאכול מרבים הם לשתות שֵׁכר ומי-דבש24, ומראשית שבתם אל השלחן ועד כלותם לאכול לא יחסרו המזג25.

עודם יושבים ומיטיבים את לבם, והמלך בא אליהם עם אנשי לויתו לברך את הלחם והמלח כמשפט. ובדברו עמם שאלם לשלום הנשיאה אָלגה ולשלום סויָטוסלַב בנה, יורש העצר. וזקניהם הרבו שיחה ויספרו לו את הנוראות אשר עשתה בהדרַוליַנים, בנקמה מהם את דם בעלה אשר שפכו. כי מוֹלא נסיכם נשא אליה עיניו ויתאַו יפיה, וישלח אליה מלאכים ללכת אחריהם ולהיות לו לאשה. ותצו המלכה ויחפרו בור עמוק בחצר ארמונה, ויקברום שם חיים. ואחר כן שלחה ציריה להגיד להנסיך ולעמו, כי אם באמת יש את נפשם לקחתה אחרי כבוד, ויספו שלוח לה שרים גדולים ונכבדים מהראשונים, ונכבדה בהם לעיני בני עמה ונתנוה ללכת אחריהם. הדרולינים עשו כדבריה. ויהי בבוא שריהם קיובה, ותשלח להגיד להם כי לא תוכל ראות פניהם עד אם היו בבית הרחצה, כמנהג העם. ויהי בהיותם שם ותצו אָלגה וישרפו עליהם את הבית באש. אז שלחה להגיד להדרולינים כי הנה היא הולכת לבוא אליהם – ולכן יכינו נא שֵׁכר ומי-דבש הרבה על המקום אשר הומת איגר בעלה. שם תספוד לו ותבכהו, ואחר כן תעשה משתה על קברו להזכרת נשמתו כמשפט. אז תנקה ממנו ותוכל היות לאיש אחר. הדרולינים עשו כדברה, ויכינו מי דבש למכביר, ויבואו בהמון רב לעשות את ההזכרה, לכפר פני בעלה המת. והיא באה שמה במתי מעט, ואנשיה שרתו לפני הדרולינים, אשר שתו לשכרה כמנהגם, וכסבאם סבואים נתנה אות לאנשיה, ויקומו על השכורים וישחטום ולא השאירו מהם איש. ואז כאשר נעדרו מבחר אנשיהם אספה אָלגה את אנשי חילה ותעמיד את בנה בראשם ותעל על הדרולינים למלחמה, ותכם ותניסם מלפניה ותכבוש את עריהם. רק קורוסטין העיר הראשה שגבה ממנה, ותלחם עליה כל ימי הקיץ ולא יכלה לה. אז הערימה עצה ותשלח לאנשי העיר לאמר: “הנה לקחתי מכם די נקמות. ועתה הכנעו מפני ואעשה שלום לכם. ואנכי לא אכביד עליכם מס, אך שלחו לי מכל בית שלש שלש יוֹנים ושלשה שלשה בני צפור, הלא מצער הוא, ואדע כי נכנעתם מפני, ולא אוסיף עוד ליסרכם”. על זאת שמחו הדרולינים מאד, וימהרו ויעשו כדבר המלכה. והיא צותה לקשור פתילים בוערים אל כל בני הכנף ולעזבם לנפשם. הצפרים עפו אל קניהן אשר בגגות הבתים, ואש אחזה בעיר בכל קצותיה, ותהי מהֻמה גדולה בתושביה, וימהרו וינוסו מן העיר הבוערת – ויפלו בידי הפולינים אשר הכום לפי חרב.26

ככל הדברים האלה ספרו האורחים לפני המלך יוסף ושריו, והם הקשיבו וישמעו וישימו אל לב. ויהי כשובם יחדו אל חדר המועצה, ויקרב אחד מזקני השרים ויאמר: “המלך לעולם יחיה! הן כל שמעה אזנך. המלכה הרוסית אשת חיל היא ואבירת לב, ועמה כלם חזקי מצח וגרמיהם כמטילי ברזל, והנה היא חונכת את סויטוסלב בנה על פי דרכה. והיה כי יגדל הנער ושב לאַחד את שבטי העם הזה, והיה לגוי עצום מאד, והיה המעט לו כי יחדָל לתת מס ולשלוח לנו ברכה, כי עוד יעלה עלינו להשחיתנו, ולקח מאתנו בפעם אחת את כל אשר הובא לנו מבני עמו זה מאות בשנים!”

“הראית, מלכנו, את החרבות השלוחות אליך בפעם הזאת למנחה? הן קצרות הנה, אבל שתי פיות להן – קרא השני – הלא זה אות הוא כי קרבת האויב יחפצון ביום קרבות, בסמכם על זרוע עזם ועל להט חרבם המתהפכת!”27.

“ומה עצתכם איפוא?” – שאל המלך ועל מצחו שכנה עננה.

“עצתי היא – אמר הראשון – לבחור לנו אנשים יודעי לשון הסלַוים, אשר יצאו ויבואו בקרב העם הזה, לשלח מדנים בין שבטיו ולסכסכם איש באחיו – ואז יאכלו איש את רעהו ויחדו מארץ יכרתו”.

“עצת שטן היא, הנאותה למלכי ביצנץ ליוָנים הערומים ולא לנו. חלילה לנו מה' לעשות כזאת! כי מה משפט האיש הקם על רעהו מאחריו לרצחהו נפש? הלא יהיה דראון לכל בשר – ואף כי לעשות כן לעם כלו!”.

“זה כמה היתה עצתי אמונה – אמר השני – להגדיל חיל צבאנו, להרבות מבצרי מעזנו ולהחזיק בהם משמר נגד כל צר ואויב כי ידרוך בגבולינו!”

“ואנכי זה כמה העידותי בך, אדוני! – אמר השלישי – כי לא טוב לנו כי אם להרים אנשים לצבא מבני עמנו ואמונתנו. כי חיל נכרים אשר בכסף ישָׂכר, מבטח בוגד הוא ביום צרה”.

“הלא זה כל ישע וכל חפץ דוד בני! – אמר המלך – אולם העצה הזאת רחקה ממני. כי בני אמונתנו בלבד מעטים הם במספר, ולהכניס בצבאנו ערב רב מכל בעלי האמונות היושבים בארצנו, ורבו הסכסוכים ודברי הריבות בינותם, ותחת היותם שכם אחד במלחמה על האויב ישיבו צור חרבם אל לבם ותהי יד איש ברעהו. גם להגדיל מספר החיל מבני הנכר לא טוב לנו בעת שלום, כי אז יכבדו המסים על התושבים לכלכלת חיל הצבא. ולכן אל נא נבקש חדשות, כי הלא בארץ שלום אנחנו בוטחים, וריב אין לנו עתה עם שכנינו העמים אשר סביבותינו. אנחנו לא נתחר בם, וגם הם לא יתגרו בנו, בדעתם כי החיל אשר עמנו די הוא להגן על ארצנו וכל הנוגע בנו לא ינקה רע. אך זאת נעשה לטוב לנו: אנחנו נוסיף עוד מבצרים אחדים על גבולותינו. אותם נבנה בידי החיל אשר אתנו, כי למה זה יאכלו עמל עמנו ויקבלו שכרם חנם באפס כל עבודת מעשה? והמבצרים אשר יבנו לנו בעת שלום הם יסכנו להיות לנו למעוז ומבטח בעת מלחמה. ואנחנו נשכיל להחזיק את השלום עם שכנינו, ועל כלם – עם הרוסים, הנותנים חתיתם בארץ. והיה כשוב מלאכיהם לדרכם, ושלחתי על ידם ברכתי אל המלכה, גם אשא משאות מאת פני להם ולה ולשריה, לאות ברית בינינו ובינם, ושלום יהיה לנו בעזרת אלהי צורנו ומגן ישענו סלה!”.

בדברים האלה קם המלך ממקומו לאור כי כלתה האספה, והשרים קמו עמדו וישתחוו לו ויהיו נכונים גם המה לעזוב את חדר המועצה – והנה שעטת פרסות סוס נשמעה מן הככר אשר לפני הארמון, ודוד בן המלך קפץ מעל סוסו ויבוא החדרה אל סוד המועצה ויקרא: “הוי כי נבלה נעשתה בתוכנו! שר הרוכבים הערבים, הוסין בג, שלח ידו במשפחה עברית אשר באה הנה מבגדד לחסות בצל ממלכתנו, ולולא הספקתי לבוא בעוד מועד ולסכל עצת רשעתו, כי אז מי יודע מה היה לה!”.

כל השומעים נבהלו יחדו ויתמהו איש אל אחיו. והמלך שב אל מקום שבתו, לשמוע מפי בנו את אשר נעשה. ודוד ספר לו ולהשרים את כל אשר נודע לו מפי מרים אחותי ושרה אֹמנתּה – כי אנכי נדמיתי אז כאבן מן התרדמה אשר נסך עלי הערבי הבליעל.

מאז נקראנו מאת הוסין להתרועע אתו ולהתהלך עמו בגן לרוח היום, לא ידעה שרה שלֵו, ולבבה ורגליה נשאוה אל המשׂוּכה המבדלת בין שני הגנים, ולא גרעה ממנו עיניה כל העת עד בואנו אל הסכה. אז התגנבה דרך הפתח ותתחמק בין העצים ותתחבא בין סבכי הנטיעים המגֻדלים מסביב לסכה. משם ראתה את הכּושית בנשאה את הטס, והיא שומרת להחזיק שני גביעים לבד וגביע אחד לבד. ויפלא בעיניה הדבר ותוסף להטות אזן ולהקשיב קשב. ופתאם שמעה קול פחדים אשר נחבא בסתום – ותמהר ותקפוץ אל הסכה בקול צעקה, ובפגשה בהוסין ושפחתו הנושאים את מרים, נפלה עליהם ותאבק עמם להציל את הנערה מידיהם. והוסין חגר חמות ויאחז רגלי מרים בידו האחת, ובשנית הוציא מאכלת חדה מתחת למדיו ויעופפנה על שרה להכותה נפש. ברגע הזה הגיע דוד עם אנשיו אל המקום ההוא – כי בבואו אל בית הוסין מצאהו ריק מאדם, כי את כל עבדיו, שהם אנשי חילו, שלח הוסין לפניו אל הצבא הנאסף על ככר המלך. משם בא דוד הגנה, וקול צעקת שרה הגיע לאזניו, וימהר וירץ אחרי הקול עד הגיעו שמה. ורעדה אחזה את הוסין ושפחתו, וירפו ממרים לפתע פתאם עד כי נפלה לארץ. “בן המלך!” – צללו שפתי הוסין בזעם וחרדה. ומרים נשאה עיניה – והנה הוא האיש הצעיר אשר היה ביום ההוא בביתנו, ואשר משך לבבה אחריו!

עוד הפעם נִשאה מרים בידי שנים, בידי גבר ושפחה – כי בעבור הבהלה התעלפה, ודוד ושרה נטלוה וישאוה הביתה, שמה הובאתי גם אני אחריה. ואנשי החיל סבו את הוסין בפקודת בן המלך ויובילוהו אל ביתו. שם עמדו עליו למשמר עד בוא אליהם דבר המלך ויוָדע מה יֵעשה לו. עוד בלילה ההוא יצאו שתי מרכבות מחצר המלך ותעבורנה אל הרחוב העולה על השוּק הגדול. באחת הובאתי אני ומרים ושרה אל מעון המלך, ובשנית הובל הוסין אל בית המשמר אשר על יד הארמון. על פי התרופות אשר נתן לי רופא המלך הקיצותי לעת הבקר משנתי העמוקה, ואז נודע לי כל אשר נעשה. ואודה לבן המלך על ישועתו וחסדו אשר עשה עמנו להפליא. והמלך יוסף דבר עלי טובות וימשכני חסד וישימני לחבר ומורה לדוד בנו.

כנכון היום הוכנו התשורות למלאכי רוסיה ולהנשיאה ושריה כיד המלך, ולעת הצהרים באו המלאכים לברך את המלך בטרם יעזבו את עירו הבירה לשוב אל ארצם. והמלך יוסף וכל שריו וגדוליו עמו נאספו אל חדר המוּעדה; שם קבל פני האֹרחים בפעם האחרונה, ויתן להם ברכתו שלום. ופתאם קם שאון על הככר אשר לפני הארמון – כי נאספו הרוכבים הערבים, כל גדוד הוסין בג במספר חמש מאות איש וידרשו לקרוא לאלופם דרור, ואם לא – והוציאוהו לחפשי ביד חזקה. לדברים האלה נבוך המלך, אבדה עצה משריו ולא ידעו מה לעשות. כי לתת להקושרים את שאֵלתם, הלא ילמדו אנשי החיל להתפרץ מפני מלכם ולעשות את אשר לבם חפץ! ולהשיב פניהם – מי יודע את אשר יעשו בחמת רוחם! במבוכה הזאת התחמק דוד מחדר המועדה ויצא אל החצר אשר מאחרי הארמון ויצפצף בשפתיו, וקול שריקות ענה אחריו מן המבואות והרחבות המָפנים אל המקום ההוא, ועד ארגיעה נשמעו דהרות אבירים, וגדודי פרשים פרסים כאלפָּים איש חמושים בקשתות וכדונים יצאו חוצץ כלם ויסובבו את הגדוד הערבי מכל עבריו, ויעמדו הכן למוצא פי בן המלך, להתנפל על הגדוד המתפרץ ולהדוך אותו תחתיהם. כי אמנם חזה דוד מראש, כי לא יתנו הערבים מוט לפקידם ואלופם, ויהיה דברו עוד בלילה ההוא עם ראשי גדודי הפרסים, אויבי הערבים ואנשי ריבם מעולם – כי הם בעלי השיע28 בעוד שהערבים הם בעלי הסוּנה29 – להיות נכונים ליום הזה לשית ידם על גדוד הוסין בג, אם יצטוו על ככה.

ברגע הזה נשמע קול חליל מן זרוע הנהר המחבקת את האי ימינה. סרתי אל החלון לראות מה זאת, וארא והנה אנית שיט קטנה עוברת מסמנדר לבלנגר; בה יושבת מרים אחותי עם שרה אֹמנתה ולפניהן הדסה, בת המלך – כן הֻגד לי – נערה בת שש עשרה שנה, יפה ונעימה, שערותיה כפשתה כהה ארוכות ושלוחות ונטושות מאחרי ערפה, פניה ארוכים מעט ואפה ישר, עיניה אמוצות ומאירות, פיה רחב מעט ולרגעים מתקפלת שפתה העליונה ובלחיה הימנית מתכוצת גומה קטנה – משחוק נעים המרחף על פניה; בו יתגלו שִניה הקטנות והקצובות כשני חרוזי פנינים. צוארה ארוך וגם קומתה וגזרתה דיה לפי ערך שנותיה, והיא לבושה מעיל שני קצר עם אפודת ארגמן ברקמת חוטי כסף, ועל ראשה צניף משי ירוק ממֻלא בתרשיש, ובזרועותיה וקרסוליה המגולות – אצעדות וצמידים משבצים אבני חן. והנה ידה אֹחזת במשוט, ובשנית – קנה לבן ובקצהו קשורה מכמרת קטנה, לציד הדגים, הרבים מאד בפלגי הנהר הגדול הזה. והיא מביאה ברכת הבֹקר לאביה ולאחיה כדרכה יום יום. העבדים הקריבו את האניה אל החוף ויקשרוה אל העמוד העשוי לדבר. והנערה היפה והתמה קפצה כאילה על מדרגות השיש החצובות במעלה החוף בואכה הארמונה, ואחריה עלו מרים ושרה ושתי שפחות הוֹדיות, המשרתות את בת המלך. בהגיען אליה אחזה את אחותי ביד ימינה ותעל עמה אל הארמון, והן מדברות יחדו עברית, הלשון אשר בה נדבר גם המלך וגם דוד בנו עמי ועם אחותי – כי שפת הכוזרים לא ידענו והם אינם שומעים ערבית. מהליכות הדסה עם מרים הבינותי בינה, כי כבר נקשרו שתי הנפשות הזכות האלו בקשר אהבה וידידות, ובלבי שמחתי, כי יותר מאשר קוינו בא לנו.

אבל הרעש אשר על ככר הארמון הזכירני כי לא עת עתה לשמוח. והדסה ומרים שמעו את הנשמע והנעשה, וחלחלה אחזתן.

“לא, אבי! – קראה הבת היחידה ותרקע ברגלה – לא אֹבה כי ישפך דם אדם בקרית מועדנו! אמנם חטא האיש הבליעל חטאה גדולה, וגם גדודו העמיק סרה – לכן גרש נא אותו ואת גדודו יחדו, ילכו בסערות תימן ולא יזכרו עוד בשמם! אבל לבוא לשפך דמים בקרב חוצות – היה לא תהיה כזאת בתוכנו!”.

“לא נכון לעלמה תמה כמוך להתערב בעניני הממשלה! – הוכיח אותה היועץ הראש, אשר יעץ אתמול לסכסך את שבטי הסלַוים איש באחיו – לכן הואילי נא, בת מלך, ושובי בשלום אל מקומך, ולנו הניחי לעשות משפט במתקוממים ולבער הרע מקרבנו!”

ומרים ראתה את דוד מתרוצץ עם סוסו בראש הגדודים הפרסים, להתנפל עמם על הגדוד הערבי, ויתר לבה ממקומו, ותספוק כפיה ותפרש בידיה ותבך לפני הדסה ותתחנן אל המלך למנוע את בנו מבוא בדמים, כי אין הצר שוה בנפשו היקרה, ונכונה היא לסלוח לעון הערבי, רק לבל יבֻלע לבן המלך בגללו.

שמע היועץ הזקן את הדברים האלה ויתעבר. והמלך התבונן בה ועל שפתיו רחף שחוק קל. ויפן אל עדת שריו ויקרא לאמר:

“לא אוכל לשפוך דמי אנשים אשר שפכו דמם למעני זה כמה; אבל לא אוכל גם לסלוח לעון אלופם ולחטאתם מרי. ועל כן זה משפטי אשר חרצתי: הוסין וחצי גדודו יעברו מזה אל נהר טנאיס לבצר את סַרקל, העיר הלבָנה, ולהקיפה בחומה וחל, לעשותה לנו למבצר משגב. וחצי גדודו השני יעבור אל נהר יַאִיק, לבצר את העיר סַקסין ולחזק בדקי חומתה. ועליהם נפקיד שומרים מחיל הדרבַּדים30, אשר ישגיחו אליהם לבל ישובו עוד לכסלה. ואת פָּני לא יֵרָאו עד אשר יבצעו מעשיהם שם באמונה ותֹם לבב, כאשר הסכן הסכינו לעשות עד כה – או אז אסלח לעונם וחטאתם לא אזכור עוד”.

הדברים האלה נקראו לפני הגדוד הערבי ולפני חיל דוד העומד מסביב לו. כלם שמחו למשמע אזניהם, ויודו למלך חסדו כי פדה בשלום נפשם ולא העיר חמתו לשפוך דם לאַבד נפשות. גם מלאכי רוסיה הללוהו בפה מלא, כי לעיניהם גלה צדקתו, בזכרו לחילו חסדו ואמונתו. אבל פניהם הביעו מחשבת לבם, כי לא כן עשה, בסלחו לבני עולה, כי יהיה זה להם למכשול עון ומרי, ובחיל כזה אין מבטח עוד ביום שידֻבר בו, בקום עליו אויב מבית או מחוץ לדבר אתו בשער.

אבל הדסה ומרים שמחו מאד, כי סר הפחד, ואימת המות לא תבעתן עוד. ותחבק הדסה את אביה, ותגער באחיה האכזר, ותאַימהו בדברים, כי אם כה יוסיף לחפוז, וקראה אותו בשם “חתן דמים” – והסירה לבב מרים מאחריו…

ופני מרים אדמו כתולע ועיניה שחו לארץ.

לכן דעי לך, כי העלם הנכבד הזה אחיה הוא, ואותו שת אבינו למורה לי – ואם תלכי עמי בקרי, ונקמתי בך שבעתים בבוא יומך, עת פקודתך!"" – ענה דוד באחזו בימיני ובהציגו אותי לפניה.

השתחויתי להדסה ואברכנה ב",ההשכלה,
אברהם שלום פריברג,שריפת הגיטו בוירמיזה,"מבעוד לילה נצטברו על יד כל בית ובית שבגיטו, בבית ובחוץ, כל מיני חמרי דלק: תבן, וכל מיני חפצים מצמר וקרשים יבשים שמן וגפרית וזפת וכדומה. וליד כל בית ובית נועד איש מיוחד, ובידו נר דולק או אבוקה, אשר ברגע הינתן האות, כי אפסה כל תקוה, יצית את הבית מכל עבריו, מחוץ ומבית, למען הגדיל האש ולהחיש את מותנו ולהמעיט את יסורינו עד קצה גבול היכולת.

כן אמנם קרה. ברגע אשר נשמע קול הפעמון של בית מועצת העיר, והצופים על הגגות שבגיטו הודיעו, כי המון הצלבנים והפורעים שבשוק שם פעמיו אל הגיטו להשתער עלינו, – ברגע ההוא ניתן האות גם מגג בית הכנסת הגדול אשר בוירמיזה, וברגע אחד הוצתו כל בתי הגטו מבית ומחוץ.

כאשר פרצו ההמונים הראשונים, רק אחרי כמה רגעים, דרך שערי הגיטו, מצאו את כל הבתים סגורים ומסוגרים, ובטרם הספיקו לשבר את דלתותיהם וחלונותיהם, למען בוא פנימה, ובטרם גם הספיקו למצוא את ידיהם ורגליהם בתוך רחובות הגיטו הצרים והמסובכים מאוד, – והנה פרצו על כל צעד ושעל, מכל קרן ומכל פינה, שלהבות אש ותימרות עשן מחניק, וההמונים הפורעים, כשם שמיהרו להתפרץ ולבוא הנה, כן אזרו עתה את שארית כוחותיהם לשוב כלעומת שבאו, ולעזוב את גבולי הגיטו ולברוח על נפשם, מיראה פן תאחז האש גם בהם ופן יספו בשלהבות ביחד עם היהודים שנואי נפשם.

ואולם מחוץ נדחקו ופרצו דרך השער המונים חדשים, אשר חסמו את הדרך בפני הנמלטים בבהלה על נפשם, – ועל יד השער היתה מבוכה גדולה, מהומה ומבוסה נוראה, ורבים מן היוצאים והבאים נפלו ונרמסו ברגלים, ורבים מהם לא יכלו עוד להימלט מן השלהבות, אשר רדפו אחריהם כמלאכי משחית.

כי הנה האש, אשר הדליקו יהודי וירמיזה, לא נשארה בגבולות הגיטו, כי אם פרצה ועברה לתוך העיר ושרפה גם רבים מבתי הנוצרים. ורבים מן האזרחים, אשר קיוו להתעשר מחורבנם ומותם של היהודים, העמדו גם הם על גחליהם ריקם.

ואולם כל זה נודע לי אחר כן. וברגע ההוא, כאשר ראיתי והבינותי, כי כל הגיטו כולו אחוז להבות, – אזרתי את שארית כוחותי והחילותי לרוץ אל עבר שער הגיטו. אולי אצלח להגיע עוד הביתה ולמות יחד עם אשתי ועם כל שאר הנפשות האהובות לי, ואם לא – אמות נא למצער בגבולות הגיטו, בקרב אחי היהודים, ויהי חלקי עמהם.

אבל ככל אשר קרבתי אל הגיטו כן גדל הדוחק, ועל יד השער חדלתי לשלוט בכוחי וברצוני, כי אם טולטלתי הנה והנה ביחד עם גלי ההמון הסוער, עד אשר הושלכו על יד פתח השער אל תוך סיר המצולה החיה הרותחת והגועשת, מאין עוד יכולת להחלץ ממנה.

ופתאום פרצה זעקת שבר מגרוני: לעיני נראתה עדת גברים נאבקים יחדיו, וביניהם נראתה שמלה לבנה, שמלת אשה הנדחפת הנה והנה, ושערותיה השחורות והפרועות מכתירות אותה ומכסות פניה. פתאום נשמטה האשה לארץ וקול רעש גדול נשמע – והנה היא מורמה שנית למעלה, השמלה הלבנה מתאדמת ממול הלב, והלב נמחץ ממאכלת התקועה בו. ורוח נשא את שערותיה, העבירן מעל פניה הלבנים כשלג – והנה היא רוזלין גיסתי, יונתי תמתי, והיא נשואה בידי הבחור הנירנברגי, הפוסע ברב כוח, והוא מחזיר את פניו לשוב אל שער הגיטו, ועמו משה גיסי ועדת בחורי הישיבה, אשר כפי הנראה יצאו גם הם אחריהם להוציא את בת מורם ורבם מידי שודדיה.

ואמנם, הנבל יוהניס היה הראשון, אשר פרץ עם עדת נזירים מרעיו אל תוך שערי הגיטו, והוא שם פני ישר אל בית הרב, אשר נמצא לא רחוק מהשער. הבית היה סגור על מנעולים ובריחים, אבל על פי פקודת יוהניס החלו אנשיו לשבר את הדלתות והחלונות, ובטרם פרצו השלהבות וניכּרו אותות האש הצליחו לבוא אל הבית פנימה. יוהניס אשר לא נשא את נפשו בלתי אם אל שתי הנשים הצעירות, מצא אותן עד מהרה באחד החדרים חבוקות זו בזו, כאשר שכבו לחכות למותן, אבל הן שכבו מתעלפות, בלי רוח חיים בקרבן. יוהניס פקד על עוזריו להרימן ולהוציאן החוצה, והוא עצמו חיפש את כל פינות הבית, כי אמר למצוא גם אותי ולקחתי חי, למען התעלל בי כאשר הבטיח.

ובין וכה נגלו אותות העשן והשלהבות ויוהניס ציוה את אנשיו למהר ולשוב ולהוציא אתם את משאם החי מתוך הגיטו, והוא רץ אחריהם. אבל ברגע הזה שב אל בית הרב הבחור הנירנברגי, ועמו משה בן הרב ועדת בחורי ישיבה, אשר היו עוסקים עד עתה בהצתת כל שאר הבתים שבגיטו, וכאשר ראו את גזילת בנות הרב החלו כרגע לרדוף אחרי השודדים. אחדים מהם גם הספיקו לקחת אתם סכינים ומטילי ברזל.

והנה החלה התאבקות איומה מתוך ריצה והתרוצצות ברחובות הגיטו הצרים. בעת אשר יוהניס ונזיריו חפצו אך לברוח ולהימלט משלהבות הגיטו אשר הלכו וגדלו, התאמצו הבחורים היהודים לעצרם בכל התחבולות. ואחרי אשר פחד המות לא היה עוד לפניהם, ולהפר, הם ביקשו את המות כחסד מיוחד, ולכן השתערו על הבורחים מכל העברים באומץ לב לא ישוער, גם הקדימו לרוץ לפניהם והתנפלו על הארץ לבין רגליהם, להכשילם ולהפילם, למען אשר ישרפו פה עמהם ועם טרפם יחד, או עד אשר יעזבו את טרפם מידם.

ובכל זאת הצליחה הקבוצה הראשונה להגיע עד השער ולעבור את הפתח ובקבוצה ההיא נמצא הנזיר אשר נשא על כפיו את רוזלין גיסתי; אבל הוא טרם הספיק להתרחק מן השער, והנה הדביקו הבחור הנירנברגי האדיר ותקע את המאכלת אשר בידו בלב הנערה המתעלפת, ומכובד המכה נפל האיש הנושא אותה עמה יחד לארץ. אבל הנירנברגי מיהר להוציאה מידו ולהרימה ושם פניו לשוב אל שערי הגיטו. והנה פה פרצה תגרה עזה בין הבחורים היהודים ובין הנזירים וההמון, ואיני יודע כמה מן היהודים נמלטו אל הגיטו להישרף שם עם אחיהם יחד, וכמה מצאו את מותם במקום ההוא, נדקרים או נרמסים ונדרסים, אבל אלה ואלה מכרו את חייהם במחיר יקר והספיקו להרוג רבים מאויביהם.

ברגע הזה עשיתי התאמצות יתירה לעבור את פתח השער אל תוך הגיטו, והנה נדחף שנית לקראתי המון אנשים נדחקים לצאת, וגם הם מעלים אבק רב, בהיאבקם יחד, וגם ביניהם מתנוססת שמלה לבנה, הנה הם נחלקים לשני מחנות הנלחמים איש ברעהו בחמת כוחם.

– הנני בא! הנני בא אליך, לבּא רעיתי! – התאמצתי לקרוא, אבל קולי נחבא מקוצר רוח ומעקת לב, ממרוצתי הרבה וממצוקתי הנוראה.

ולעיני התעופפה חנית מרוטה אשר נגעה באשתי עד החומש. רגע אחד התפלצה רעיתי, מחמל נפשי, ואחר פשטה ידיה ורגליה, כי יצאה נפשה, נדעכה כנר דק מפני רוח נושבת. ואנכי התנפלתי על עוכר נפשנו במאכלת החדה אשר בידי וקראתי:

– מות, זד ארור, ואל תוסיף לשחת ארץ!

אבל המאכלת התפוצצה לרסיסים בפגעה בדבר קשה, בשריון אשר נשא מתחת למדיו, ורק הניצב נשאר בידי הרועדת.

– חיה, יהודי נקלה, כי כן הבטיחי לך מאז, – קרא הנבל בפערו פיו בשחוק: – ונקמתי זו תגדל מכל הנעשה לך עד כה!

הוא טרם כילה דבריו ואחד ממרעיו הכה על ראשי מאחורי, באבן או במקליד. מעצמת המכה נפלתי לארץ ושכבתי כמת. אבל אזני עוד שמעו שאון נלחמים איש ברעהו.

קולות הנלחמים נדמו, אבל לעומת זאת התגבר קול ההמון, קול מלא פחדים, כי הנה התפשטה האש, בנשוב בה הרוח, עברה את גבולות הגיטו, ופה ושם אחזו הלהבות בקירות בתי הנוצרים ובגגותיהם.

ואני הרגשתי כי כוחותי עוזבים אותי ובינתי מסתתרת. השאון אשר מסביבי הלך ונשתתק, אבל אזני צללו לקולות אחרים, אשר באו משם, מתוך רחובות הגיטו. שם, בתוך הבתים הבוערים, התפתלו עתה ביסוריהם האחרונים יותר מארבע מאות בתי אבות, הם ונשיהם ובנותיהם. ואיני יודע, אם אמנם הגיעו הקולות לאזני, או דמיוני המתעתע הטעני לשמוע את קול חותני הרב בקראו, וכל קהל עדתו עונים אחריו מתוך הלהבה את הכתוב (בראשית ל""ב ב'):

ויעקב הלך לדרכו, ויפגעו בו מלאכי אלוהים – – –

וברגע האחרון בטרם הסתתרה בינתי, צללו אזני מקול אחי ואחיותי אשר קראו בקול גדול פה אחד:

שמע ישראל, ה' אלוהינו, ה' אחד! – – –

ואני אימצתי את כוחותי האחרונים, ונראה לי, כי גם שפתי חוזרות על המלים הקדושות האלה.",ההשכלה,
