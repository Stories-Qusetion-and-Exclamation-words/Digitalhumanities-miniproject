שם מלא,שם סיפור,הסיפור,תקופה
רות בונדי,אורות הקרקס,"תנו לי לבחור בין ועידות, אסיפות וכינוסים ואבחר בקרקס; הציעו לי הצגות קולנוע, תיאַטרון וקונצרטים ואגש לקרקס; שלחו אותי אל מדענים, פרופסורים ופוליטיקאים ואלך לקרקס. כי שם אתה חוזר לימי הילדות, לחלומות נעורים, כאשר עוד האמנת שכל הנוצץ בקרקס הוא באמת זהב, שכל הרקדניות יפות להפליא והקוסם עושה באמת מעשי־כשפים.

עכשיו אתה כבר שם לב לוורידים ברגליים, לידיים רועדות, לחיוך מלאכותי ולתקלות ברכיבה על סוסים, אבל אז, אז היה הקרקס ההתגלמות של כל היפה והמושך והמעניין בעולם. אכן, לא להיות בנו של פקיד־בנק או סוחר־עורות, עם בית מסודר ומורים קפדניים, עם עתיד מובטח וחיים סלולים. להיות בנו של בולע־אש או של מאלף־אריות, להופיע כמוהו ערב־ערב לפני קהל אלפים, באורות הזרקורים, לסכן את החיים כאשר עיני הכל נשואות אליך, לנדוד מעיר לעיר, מארץ לארץ – אכן, אלה הם חיים של ממש, חיי הרפתקה וגבורה.

אם לא איבדת במרוצת השנים את אשליותיך על חיי הקרקס, הרי תוכל לאבדן תוך חמש דקות קריאת התכניה של קרקס וארשה. כתוב שם, כי כל הקרקסים הפולניים מאוגדים באירגון ממלכתי הנקרא “איחוד מפעלי הבידור”, המעסיק אלף ומאתיים איש בעבודת קבע כעובדי המדינה. פירושו של דבר – זכויות סוציאליות, חופשה שנתית, שעות נוספות, פנסיה, השתלמות מקצועית, מדליות על הישגים, בקיצור הכל מאד מתקדם, מאד סוציאלי, מאד אנושי ~ אבל מה לומר, המחשבה על דירוג ממשלתי מקלקלת את האשליה. איש־הגומי – דרגה ב‘, מאלף אריות – דרגה ה’, מאלף־כלבים – דרגה ד', מאלף־פרעושים – כמה כבר אפשר לתת לו? פרעושים הן חיות קטנות מאד.

מה יש לומר – עניני הקרקס של פולין חיוביים, קונסטרוקטיביים, יש לו שליחות לאומית, זה אינו עוד קרקס, זאת זירה מדינית. אולי משום כך כמעט ונעלמו ממנו הליצנים. הם רק משמשים בפקקים, כשצריך למלא זמן, שעה שמקימים גדר־מגן או מכשירי־התעמלות. באים שניים במכנסיים רחבים בעלי אף אדום וזורקים כדור לקהל או מנגנים על חצוצרה מלאת מים – שום דבר משעשע. ועד כמה שהפולנים אינם מעריכים את הופעת הליצנים, אפשר ללמוד מהעובדה, שאפילו לא טרחו להביא עמם מלאי של בדחנים, אלא סמכו על הכשרונות המקומיים ושכרו שני ליצנים משלנו, והם באמת לא גרועים מהשימפנזים.

מתי נהנים מהחיות? כאשר הן מתנהגות כבני־אדם. הדובים, למשל, שותים מבקבוק, ממש כבני־אדם, נוסעים על סקטים, ממש כבני־אדם, מתכוננים לתחרות איגרוף, ממש כבני־אדם. רק כשזה מגיע להיאבקות גופה מרגישים, כי הדובים עדיין לא הגיעו לדרגה הנאותה בסולם הדרוויני. הם אמנם מכים זה את זה, אבל בעדינות, כדי לא לגרום כאב דוב לחברו. כאילו היו אומרים: אנחנו מתקוטטים רק ככה, בצחוק, כדי לגרום לכם נחת. הרי אנחנו רק חיות.

כאשר השימפנז מתיישב על סיר־הלילה לעיני הציבור הרחב, אפשר לראות בעיניו ניצוצות בוז: ובכן, לזה צוחק האדם? ובשעת הסטריפ־טיז, כאשר הקוף מתפשט שלבים־שלבים, המכנסיים, החולצה, הנעליים, הגופיה ונשאר רק בתחתונים, הוא מביט סביבו בחיוך סלחני: נו, מה כבר אפשר לדרוש מהם? הם חיים בתקופת האטום סך־הכל. כאשר השימפנז מכה בתוף ובת־זוגו במצילתיים, צוחקים הצופים מרוב הנאה כמה הם דומים לבני־אדם. והשימפנזים מביטים בצופים הלועסים מסטיק ומפצחים גרעינים ושמחים בנפשם: מה יש לומר, ממש כמונו. עם השימפנזים מדברים אנשי הקרקס גרמנית, עם האריות פולנית, עם הסוסים צרפתית. עברית דיברו רק עם הקהל.

זה המאלף את החיות הקטנות – חתולים, כלבים, תרנגולים, יונים, תוכים – זהו אדון טרושקובסקי, כתוב בתכניה. כזה טיפוס רוסי מגושם, עם חיוך רחב ושיניים חומות, המדבר אל החיות כאבא אל ילדיו. מרגישים, הוא אוכל אתם, הוא ישן אתם, הוא מטייל אתם. כאשר בעלי־החיים השונים נכנסים לתיבת נח המשותפת, מתיישבים בה קודם כל העכברים הלבנים. אחריהם באה החתולה הג’ינג’ית, בהיסוס־מה ותוך אי־חשק גמור. זאת לא חברה, כפי שהיא רגילה לה. ונוסף על כך: לא כדאי להתקרב אליהם יתר על המידה. עכברים יודעים להיות אכזריים מאוד.

מבחינת מבחר היפהפיות יש לפולין עוד מה ללמוד מאיטליה. אם נחשבת ישראל לארץ מערבית – הרי שהן, איך לומר, קצת כבדות מדי במקום שלא צריך. אבל בשביל ארץ מזרחית הן בסדר גמור. מלבד שיני הכסף, כמובן. רופאי־השיניים של הדמוקרטיות העממיות חייבים, כנראה, עוד לעבור אי־אלו קורסים מקצועיים. רק מאלפת־הכלבים הבלונדינית נראית כחתיכה: ייתכן מפני שהיא לבושה מצוואר עד ברך.

היפה בקרקס זה מה שסביב להצגה: ספסלי העץ הקשים, ריח החיות, התזמורת הקולנית, מנהל הקרקס לבוש הפראק, התרגשות הילדים ובעיקר המוֹכרים, הסוחרים, בעלי הדוכנים. מה לא מוכרים? בלונים וסיגריות, מסטיק ושוקולד, צ’יפס ונקניקיות, קצף סוכר ומיץ, גרעינים ופיסטוקים. והאנשים קונים ביד רחבה וללא היסוס: לשבת בקרקס ולא לאכול מאומה, זה פשוט בניגוד למסורת.",ספרות עברית חדשה
רות בונדי,אנו גילנו את ג'ינה,"מצב הרוח מזופת – בואו נלך לסינמה! המורל גבוה – בואו נלך לסינמה; היום נתנו משכורת – בואו נלך לסינמה: בעד הלירה האחרונה – בואו נלך לסינמה. על הדת אמר לנין או מישהו מתקדם אחר, שהיא אופיום להמונים. ולנו, בית הקולנוע במקום בית התפילה. בואו, נלך לסינמה.

לעשירים יש פסיכיאטר ולנו הקולנוע, לאמיצים יש שדה קרב ולנו הקולנוע, לצעירים יש אהבה ולנו הקולנוע, לאינטליגנטים יש אוניברסיטה ולנו הקולנוע. מכירים את פריס כמו את כף ידנו. למה? היינו בפריס? אבא שלנו נולד שם? לא, זה מהקולנוע. איך היה בלונדון לפני מאתיים שנה? בבקשה, נגיד לכם בדיוק. ראינו בקולנוע. איך נראית אוסטרליה בקיץ? וסיביר בכפור? נספר לכם בדיוק, כי ראינו בקולנוע. ספרים, זה משהו אחר. על עשרה עמודים מתארים לך את הוד הרי ההימלאיה ובלבך לא זז מאומה. ואחר־כך אתת רואה בסרט את הילרי והשארפא שלו עולים בין השלגים ומשהו לוחץ לך בגרון. זהו הקולנוע.

טוב, יש אניני טעם, הוגי דעות, סופרים וסתם איסטניסים, שאומרים לך בקימוט מצח: קולנוע? מעולם לא הלכתי לסרט. אני מעדיף את אפלטון. – נו, לך דבר אתם! האם הם חיים במאה העשרים? אולי גם אנחנו מעדיפים את אפלטון. אבל לאהוב – אוהבים את הקולנוע.

כשאתה לבדך בבית וערב אינסופי לפניך, בוא לסינמה ויש לך בית לשעתיים, ונערה כתוספת, אפילו בריז’יט בארדו או מילין דמונז’ו. וכשאתם שניים ובגן העצמאות נושבת רוח קרה, בואו, לכו לסינמה, לשורה האחרונה ליד הקיר. אנשים יראו את הסרט ואתם – את הכוכבים. וכשיש לך אשה ותקציב ומנהל ומסים, תעזוב את הכל ולך לסינמה.

זוג בא יחד לקולנוע ובחושך נפרדו דרכיהם. אתה רואה את המנורה, אומרת האשה, זו שליד המיטה של מרילין, עם הנברשת מזכוכית? כזאת הייתי רוצה בחדר האורחים. איזו נברשת? תמה הוא. לא ראיתי שום נברשת. הם ייפגשו עם הדלקת האורות. לקחת את הכפפות? שואל הוא. עוד נתפוס את האוטובוס, אומרת היא.

בתיאטרון מוחאים כף עם תום ההצגה, עוד מחיאות ועוד מסך, עד שהמוזה פורחת, אבל מהקולנוע אתה יכול לצאת מהר לחושך ולהמשיך דרכך בכבישי לואיזיאנה יחד עם טנסי ויליאַמס. נכון, לעתים מרמים אותך, לוקחים ממך לירה וחצי בעד כרטיס ולא נותנים לך מאומה, רק טעם תפל על הלשון. אבל אתה חוזר, שוב ושוב, כי הפעם, חי נפשי, הפעם זה סרט כביר, כולם אמרו.

לנו, שגדלנו יחד עם שרלי טמפל, לנו, שזוכרים את ריטה היוורת כשהיתה עוד יפה להפליא, לנו, שהלכנו לקולנוע עוד לפני שידענו את לוח הכפל, אתנו אַל תתווכחו על ערכו החינוכי של הקולנוע. הוא שייך לחיים, כמו מברשת שיניים, כמו גשם, כמו בדיחה.

הנה, אנחנו שגלינו את ג’ינה לולובריג’ידה. ראינו אותה ב“פאנפאן לה טוליפ” עוד כאשר לא ידע איש לבטא את שמה. ראינו את שלושת מימדיה אפילו על הבד השטוח, וידענו, כאן הולכת כוכבת. עובדה. או אלק גינס. מי הכיר אותו אז כשראינו את “האדם בחליפה הלבנה”? מיד ידענו – זה שחקן. אחר כך גילו אותו גם המפיקים. לנו יש יחס לשחקנים. כואב לנו כאשר סימון סיניורה מפחדת על איוו, מצער אותנו שגימי סטיואַרט נראה זקן כל כך, ועל מותו של ג’ראר פיליפ לא התנחמנו עד היום. איזה בחור!

יש לנו המון חברים שם על הבד. צ’רלז לוטן. וטוטו. ואנה מניאַני. מכירים אותם טוב יותר מאשר את השכן בבית. שאלו איזה עיניים יש לבעל המכולת שלנו ולא נדע, והרי רואים אותו יום יום. אבל את חיוכה של אינגריד ואת נחירתו של צ’רלז ותנועת ידיה של אנה נוכל לתאר לכם בדיוק, כי אתם יש לנו יחסים טובים.

החיים שלנו… מה יש לדבר, פשוט השנים עוברות ושוכחים. אבל מה שהיה בקולנוע אנו זוכרים. את פני פרדריק מארץ' לפני שנכנס למכונית הסוכן שלו, את פרידת הילדים ב“משחקים אסורים”, את הארבה שנחת על “האדמה הטובה”, את הכלבלב שחפר באדמה מתחת “החלון האחורי”. כשקורה לנו משהו מיוחד, משהו גדול, אנחנו אומרים “כמו בסרט”, כי הקולנוע הוא מציאותנו. והמציאות היא רק סינמה.",ספרות עברית חדשה
רות בונדי,בא האביב,"זה מתחיל עוד באחד מערבי החורף הארוכים, באווירה מחוממת על־ידי תנור פיירסייד, כשבעלת־הבית מעירה דרך־אגב, כי באביב יהיה צורך לסייד ולתקן דבר אחד או שניים. אז לא התייחס איש ברצינות לאיומיה, אולי מתוך תקווה, כי עד האביב עלול עוד הבית להיהרס על־ידי טיל או רעידת אדמה. ובכלל, הרבה עלול להשתנות לטובה.

אך לא. פורים עבר והבית עודנו עומד וקיים. יום בהיר אחד מופיע בפתח הדלת ברנש במגבעת שטוחה, שורה ארוכה של שיני־כסף בפיו, ומודיע, כי הגברת הזמינה אותו לבוא. משום שהגברת אינה בבית ואתה אינך יכול לדעת, לשם מה היא מזמינה טיפוסים באלה לביתה, אתה מייעץ לבעל שיני־הכסף לנסות את מזלו שנית. אך הוא דוחף אותך בתנועת ידו החזקה הצידה, נכנס לדירה כאילו היתה שלו, בודק אותה כמי שמתכוון להתיישב בה, ממלמל משהו על שפריץ ושפאכטל ופלסטיק והולך לדרכו בלי שיחשוב אותך ראוי לשלום אחד קטן.

שבוע ימים לא קורה מאומה ואתה חי באשליה, כי השנה תגיע לפסח בשלום. טעות. ערב אפל אחד אתה חוזר הביתה ואתה מוצא את כורסתך החביבה עליך במצב מזעזע – המעיים שלה פזורים על פני כל השטח. תקוותך, כי לפניך מעשה שודד שחיפש בה אוצרות שלא ידעת עליהם, היתה לשווא: תוך חמש דקות מתייצב לפניך בעל גוף, ומציג את עצמו כרפד.

אחר־כך מתפתחים העגינים בקצב מסחרר. הווילונות נעלמים ואתה נאלץ להתפשט בחושך כדי לא לעורר את זעם הסביבה. לארוחת־צהריים מגישים ביצה ופודינג. למחרת, לשם שינוי, פודינג וביצה. אי אפשר להשיג חולצה מגוהצת. אין אור בדירה, כי מישהו מבעלי־המלאכה המרובים פגע בחיבור החשמל. כשאתה מעז להעיר למי שהיתה פעם אשתך, כי מהלך הענינים אינו לשביעות רצונך, אתה נאלץ לשמוע הרצאה ארוכה על בעלים, העוזרים לנשותיהם בעבודתן הקשה ומקילים על העול הכבד המוטל עליהן, היודעים לצבוע, לתקן ברזים, לחדש פוליטורה, בכלל בעלים השווים את הוצאות החזקתם. לא נשאר לך אלא להסיק את המסקנה הנכונה, שאתה אינך נמנה עמהם ולהסתלק מהבית לישיבה כלשהי.

אחרי שלושת ימי חיים בתוך הריסות אתה נוכח לדעת, כי פצצה זה כלב לעומת מה שעשו לך בביתך. מחצי תריסר בעלי־המלאכה נשאר רק אחד, המשׂתחק בפינה בלוח־עץ, אוכל סנדוויץ' עם נקניק ומעשן “נלסון” (ודאי, בעד הכסף שלך הוא יכול להרשות לעצמו) ונעלם כעבור שעתיים. הוא עוד יחזור. כולם יחזרו. מחר, מחרתיים. מה שבינתיים עובר עליך, לא מעניין אותם במאומה.

אל תתן ליאוש להשתלט עליך. אל תאבד את התקווה. אל תחשוב, כי תצטרך לחיות בהריסות כל ימי חייך. יבוא יום, והוא אינו רחוק כל כך, ותחזור מעבודה כדי למצוא דירה מסודרת. מבהיקה, שריח סיד טרי, סבון, די. די. טי. ופוליטורה נודף ממנה. הסערה שככה. האשה תפשיט את בגדי הדחליל שלה, מן המטבח יעלה ריח צלי, בארון תמצא תריסר חולצות מגוהצות לתפארת, כורסתך תעמוד במקומה כתמול־שלשום והשלום ישכון בביתך לבטח. עד לסערה הבאה, על כל פנים.",ספרות עברית חדשה
רות בונדי,ביקור חולים,"כבר שעה ארוכה לפני פתיחת שער בית־החולים הם מתחילים להתאסף ליד הכניסה. ראשונים הם הבאים ממרחקים ועפר השביל המוביל אל הכביש הראשי עוד דבוק בנעליהם השחורות. לפעמים הם פורשים ממחטה לבנה על המדרגה שלפני השער, שלא ללכלך את חליפת השבת, ומתיישבים על האבן כדי לנוח מתלאות ההליכה ברחובות הכרך. אך לרוב הם עומדים נשענים על הגדר בלי לנוע ובלי לדבר. שששט, אומר אבא לילד, כאן אסור לצעוק. והילד נועץ זוג עיניים מבוהלות בשורת החלונות הארוכה. כל כך הרבה חלונות, כל כך הרבה חולים מאחוריהם. זר פרחים עטוף נייר עתון נבל בחום היום. לוע־ארי מגינת בית־הספר, המורה נתנה רשות לקטוף. בכיתה יודעים כולם שאמא בבית חולים, וכולם מקנאים. מחר יספר להם, איך שהביאו אחד על אלונקה. אולי נפצע בקרב. או שודדים ירו עליו. אבא מניח את סל־הקש על הרצפה. אמא אמרה להביא כותונת־לילה וסבון ואת המסרק הגדול.

המתחילים בביקורי חולים מחכים בשקט, ביראת־כבוד, כבשערי מקום קדוש. הוותיקים מתנהגים ביתר בטחון, הם כבר מכירים את שמות הרופאים וסידור העבודה של האחיות ובקיאים בשיטות ריפוי ושמות לועזיים למחלות. אצלם הביקור כבר ענין של שיגרה. נו, איך היה אתמול? – יותר טוב. שקיעת הדם כבר בסדר. צריכים רק להוציא את התפרים. ידיים של זהב יש לדוקטור פוקס. אשתי אמרה לי שהאוכל תמיד קר.

השוער מביט בנדחקים ליד דלת הכניסה בחוסר סבלנות. כאלה הם כולם, חושבים שרק להם מישהו בפנים. בוער להם. עוד יספיקו ללכלך את הפרוזדורים. כבר ראינו אלפים, מבקרים וחולים. באים ויוצאים. לעתים בשער הראשי ולפעמים בשער האחורי, כשהמכונית השחורה מחכה שם בפתח. כבר שלוש, אומר מישהו מהוותיקים. חדש לא היה מעז להרים את קולו. עוד ארבע דקות, אומר השוער. מה היה איכפת לו לפתוח קצת מוקדם יותר, מתרעמת האשה, אני באתי במיוחד מהגליל. כך אומרים כולם, חושב השוער, כולם באים במיוחד או מהגליל או מהנגב.

ולמעלה, באולמים הארוכים, נעשות ההכנות האחרונות. לשים קצת אודם על הלחיים, כותונת־לילה נקיה, זו החדשה מניילון, להחליק את הסדין. האם יביא היום את הילדה? ודאי כבר אין לה שמלה מגוהצת. הייתי צריכה לומר לו, שילביש לה את החצאית הכחולה. אלי לא יבוא היום אף אחד, אומרת מיטה 16, הבחור שלי בעבודה. אמרתי לו, חבל על הכסף, מספיק בשבת. ועיניה נעוצות בדלת. אולי בכל זאת לא שמע בקולה ויבוא. והיא תכעס קצת. רק למראת־עין: אין לך שכל, חבל על הזמן. מיטה 21 עומדת ליד החלון. לה עוד מותר לקום. מחכה לניתוח. הבעל שלך כבר ישנו, היא מודיעה ל־14, עם הילד. והאמא שלך, שוב עם סיר־בישול ביד. רק שלא תתפוס אותה האחות. והבן שלי? אני לא רואה אותו. כנראה, לא נתנו לו לצאת מהמחנה, אומרת מיטה 3, אחרת ודאי היה בא.

למטה נפתח השער. עשרות זוגות רגליים רצות במדרגות. חבל על כל רגע. אלה הצעדים שלו. לא, זה מישהו אחר, אבל הולך בדיוק כמוהו. הוותיקים נכנסים בריצה לאולם, ישר למיטה המחכה להם. רק החדשים נעמדים בפתח ומתחילים לסקור את שורת מיטות־הברזל הלבנות. יוסי, יוסי, צועק קול מהפינה, אני כאן.

למה אתה קונה את כל הממתקים? בין כה וכה אין לי תיאבון. קח אותם הביתה לילדים. שילמו לך בעבודה? רחל באה לעזור? הרופא אמר, שצריכים עוד בדיקות. היום הביאו חדשה, אבנים בכליות. – איפה את שומרת את מגבות המטבח? אסתר עשתה לך עוגה, מביצים. את אל תדאגי, הכל יסתדר. העיקר שתהיי בריאה. – נתנו לי מורפיום בלילה. – יש לך מה לקרוא? – גברת דרדיק הלכה היום הביתה, הבת לקחה אותה אליה. אתה אוכל כהוגן?

הביקור נגמר, קוראת האחות. יוסי, נשיקה, תשמור על עצמך. – מה יש לבכות, מחר נבוא שוב. – תביא לי קצת מי קולון, לסדינים יש ריח, תיקח את הפיז’מה הביתה, רחל יכולה לכבס אותה. האולם מתחיל להתרוקן. ראשונים יוצאים החדשים, המפחדים עדיין מפני קולה החד של האחות הראשית. הוותיקים אינם נחפזים. האחות תקרא שנית. לאט־לאט הם פונים לדלת. דרישת־שלום לגרינברגים. תשמרי על עצמך.

השקט באולם נעשה לפתע גדול כל כך. וליד מיטה 12 מונח זר של לוע־ארי שנבל.",ספרות עברית חדשה
רות בונדי,בית הקפה שלך,"אין בדידות גדולה מזו של אורח יחיד בבית־קפה שומם ואין דכאון כבד מזה של בית־קפה עזוב, בו שומעים רק את זמזום הזבובים ופיהוק המלצרים. אילו אני הייתי במקומו של בעל־עסק כזה, הייתי מעסיקה כמה מחממי כיסאות קבועים, שכל תפקידם לתת למקום מראית־עין תוססת חיים. הרי זה ייעודו העיקרי של בית־הקפה – לספק קהל ללקוחות.

רק לעתים רחוקות ביותר נכנסים לבית־קפה מתוך רצון לשתות אותו נוזל חום שעל שמו נקרא העסק. בדרך־כלל בא איש לבית־קפה כדי להרוג זמן, לשוחח עם ידיד, לטלפן, להחזיק כפות ידיה של עלמה נאה, למצוא מקלט מפני הגשם, לסור למקום מסוים, לקרוא עתון, להחליף דברי רכילות, לשחק שחמט, לראות את אפנת הלבוש האחרונה, לנהל עסקים, לשמוע בדיחות, ובעיקר – לא להיות לבד עם עצמו.

מי שיושב בדד בביתו יודע: הפעמון כבר לא יצלצל ואיש לא יבוא לביקור ומאומה לא יקרה, ועד הבוקר לא יישמע קול אנוש. אך כשבמקום לשבת בבית ניגשים אל בית־הקפה, משתנה הכל, אפילו אם יושבים לבד ליד השולחן, אפילו אם אין מכירים נפש חיה במקום. הרי בכל רגע עלול להיכנס ידיד, מכר, מישהו שמצפים לו כל החיים. בכל עת עלולה להתחיל ההרפתקה היפה ביותר. בעד תקווה זו משלמים, ולא בעד הקפה.

איש בלי בית קשה לו ובלי בית־קפה קשה לו כפליים. אדם רשאי לראות את בית־הקפה כשלו רק בתנאי שמחכה לו שם שולחן קבוע ומלצר המכיר את שמו ויודע, כי המלה “כרגיל', פירושה קפה הפוך, שתי פרוסות לחם קלוי לא שחומות מדי, ביצה רכה מאוד בכוס, עתון יומי ו”טיים*.

בבית־קפה מחפש מין את מינו. יש מקום, שאליו נמשכים קבלני־בנין ואחד מושך מתווכי־דירות, כאן מתכנסים קיבוצניקים בתפקיד ושם אנשי “חרות”, זה מפגש של החאַפּערים וזה של נוער־הזהב. ואם יש לבית־קפה מזל (ואף הוא, כאדם, זקוק לו עד מאד) בוחרת בו קבוצת סוחרים מבטיחים או שחקנים מבטיחים לא פחות. בעקבותיהם באים בעלי אמביציות אינטלקטואליות הלובשים סוודרים שחורים ומשקפי שמש באישון לילה, ואחר אלה נסחבים סתם אנשים הרוצים לנשום את עשן הסיגריות ולשים את שפתיהם על אותו ספל סדוק כבני הבוהמה.

כדי שבית־קפה ימשוך נשים ממה שקוראים החברה הטובה, חייב הוא להצטיין באפיית עוגות עם קצפת, מוכרח להיות בו מקום לעגלות ילדים, צריכה להגיע אליו השמש, כדי שהגבירות תוכלנה לשפר את גון עור הפנים ובעיקר – מן ההכרח שישכון במקום אסטרטגי, המרשה גם להיראות וגם לראות.

עם בית־קפה זה כמו עם בחורה – או אהבה ממבט ראשון או אנטיפטיה בו במקום, ולא קובע כאן הלבוש והאיפור. הכk תלוי בסאֶקס־אֶפּיל. וכל אחד מבין בכך משהו אחר. אבל דבר אחד ברור: קשרי קבע אפשריים רק במקרה שהמלצרים לעולם לא ישאלו את מי שמזמין רק תה: ""אולי גם עוגה?* כל אחד יודע, כי בבית־קפה מוכרים גם עוגות, וכל אחד אוהב עוגה זו או אחרת, ואם אינו מזמין אותה, פירושו של דבר, כי אין לו כסף לכך. הזכרת המלה ""עוגה* רק עלולה לזרוע מלח על הפצעים.

בתי־קפה הם כמו בני־אדם, לידתם מלוּוה תקוות גדולות, לרוב בלתי־מבוססות לחלוטין. כשמתבגרים משלימים עם המציאות ומעדיפים פרנסה קבועה על חלומות פז. מזדקנים ומתים וזהו זה. מעטים מתאבלים ולשאר לא איכפת. לפעמים מת בית־קפה מיתה חטופה, ללא־עת, ולפעמים מרגישים במשך שנים את המוות המתקרב, בריח העובש והשיריים, בספלים הסדוקים ובמפות המוכתמות. לפעמים אומרים אחרי הלוויה: מילא, שלא ימות צעיר ממנו. לפעמים חוזרים הביתה עם כאב לב: עוד ידיד הלך לעולמו.

סיבת המוות? תאונת דרכים: נסגר רחוב, נסתם מעבר למכוניות. מחלה מידבקת: בתי־קפה נפתחים בסידרה ונסגרים בסידרה. ולרוב – חולשת זיקנה סתם. פעם היה זה בית־הקפה החדיש והמפואר בעיר, בכורסאות הקטיפה האדומות ישבו נכבדי הכרך. שמלות־משי הבהיקו באור נברשת־הבדולח ונעלי לכּה שיקפו את ברקן. העיר גדלה, הנכבדים עברו לרובע מודרני יותר. במקומם התיישבו בכורסאות הארגמן סוכנים ומתווכים. אחר־כך חדלו אף הם לבוא. נברשת הבדולח נתכסתה אבק, הקירות התקלפו, צבע הרהיטים נשחק. יום אחד הפך בית־הקפה לחנות רהיטים או סוכנות נסיעות, לסניף בנק או לבית־מסחר לנעליים. ובו ביום נולד בקצה העיר השני בית־קפה חדש, החדיש והמפואר שבמקום.",ספרות עברית חדשה
רות בונדי,ברכות בכתב,"האנושות מתחלקת לשלושה: לכותבי מכתבים מתוך הנאה, לשונאי מלאכה זו, לבעלי אישיות מפוצלת, האוהבים אמנם לקבל מכתבים אך שונאים לכתבם. ואלה האחרונים אומללים מכולם, כי נוהג הוא בעולם לתת דבר תחת דבר, עין תחת עין, שן זהב תחת שן ומכתב תחת מכתב.

הכשרון לכתיבת מכתבים אינו קשור כלל וכלל במשלח־ידו של אדם. יש סוחר־עופות המסוגל לשזר במכתביו את אמרות־הכנף הנפלאות ביותר, ויש מצד שני פובליציסט והוגה־דעות, היודע לשבת שמונה שעות רצופות על כתיבת מאמר על בעיית המעמד הבינוני ברואנדה־אורונדי, אולם הוא אובד עצות כאשר עליו לכתוב איגרת ברכה לדוד משה בהגיעו לגבורות.

כל עוד האדם צעיר וחסר נסיון־חיים, הוא כותב מכתבים על ימין ועל שמאל מבלי לתת את דעתו על הנזק שהדבר עלול לגרום לו. איש נבון ומיושב בדעתו לעולם אינו נותן דבר בכתב. אמרת לתריסר עלמות “אני אוהב אותך לנצח”, או “רק את תהיי שלי!” אז אמרת. אין בכך כלום. אבל אם נתת הצהרה דומה בכתב, עלול הדבר לגרום לך במרוצת הזמן אי־נעימויות רבות, גופניות ואחרות.

הצרה היא שמכתבים נשמרים לדורות, גם אם אין כל יסוד הגיוני לנוהג פסול זה. ודאי לא בגלל תכנם המעניין. נראה ששמירת מכתבים היא שארית מסורת עתיקת ימים, מהזמנים הרעים כאשר נייר עוד היה מצרך יקר־ערך. מחצית השערוריות בעולם, פוליטיות ואחרות, לא היו מתגלות לעולם, אילו היו האנשים נזהרים יותר בכתיבת מכתבים ומקבליהם היו נחפזים יותר להשמידם.

ככל שאתה מתבגר ומוסיף תבונה, אתה מתקשה יותר לחבר מכתב בלתי־אמצעי הבא מהלב. בעיקר אם נעשית לאיש מכובד, עסקן ציבורי, סופר ותיק, אמן בעל שם, בקיצור אם מקומך באנציקלופדיה של תדהר מובטח לך. הרי אז תמיד קיימת סכנה, שאחרי הסתלקותך לעולם טוב יותר עלול מישהו, מתוך חוסר עבודה פרודוקטיבית יותר, לכתוב ביוגרפיה שלך, או לאסוף את כל מכתביך כדי לפרסם אותם ברבים תמורת שכר־סופרים הגון. ואז כל פתק טפשי למס הכנסה עלול לסלף את דמותך הנערצת.

איש המחשיב את עצמו כותב למען הנצח, אפילו כשמכתבו נועד למחלקת התברואה העירונית, מקפיד על הסגנון, מחפש צירופי לשון מעניינים, ונמנע מלהשתמש במלים גסות אלא אם כן הוא רוצה להישמר בזכרון הדורות כבעל אישיות סוערת ומזג חם. בכל אופן, ראֵה את מכתביך בעיני כותב הביוגרפיה שלך ובעיקר זכור, כי כותבי קורות החיים אינם מה שהיו פעם. אז כתבו ביוגרפיות מתוך הערצה ויחס של כבוד, עתה מפשיטים את נפש גיבור הספר כמו בסטריפטיז ואפילו עלה התאנה לא משאירים עליה לרפואה.

ויש עוד נימוקים נגד כתיבת מכתבים: כשמתחילים בהתכתבות, קשה להפסיקה. זה עלול להתחיל בהיכרות מקרית בבית הבראה של קופת־חולים. אתה אומר לאיש, סתם ככה מתוך נימוס: רשום לך את הכתובת, תבוא פעם לבקר אצלנו. האיש לא בא, אך מה שגרוע יותר, הוא שולח איגרת־ברכה לראש השנה. אתה, כמובן, עונה לו ומוסיף מתוך אינרציה: מה שלומך, ידידי? מה שלום אשתך וילדיך? – שאלת? אם כן, עונים לך בפרוטרוט ושואלים אף לשלום בני ביתך שלך, לעבודתך ולבריאותך. ומכאן מתפתחת התכתבות סדירה, אשר רק מלאך המוות מסוגל לנתקה.

ואם אתה איש־רוח, ולשמך משקל כלשהו בעולם, עליך להיזהר שבעתיים. מישהו שולח לך את הפרקים הראשונים של יצירתו הטראגית “חייו ומותו של לייבל קרוכמל”. אתה קורא את העמוד הראשון ונעשה לך לא טוב. אבל משום שהתברכת בלב יהודי רך, אתה מחזיר את הרומן למחברו בצירוף כמה מלים מעודדות “כתיבתך אמנם מראה על חוסר נסיון ספרותי, אך אל נא תתייאש – אין מצליחים ברומן הראשון”. דע לך, שאותו מחבר עלול להתייחס לדבריך ברצינות ולכתוב תריסר ספרים ונוסף לכל לשמור על מכתבך כהוכחה ניצחת לכשרונו.

וחשוב מכל: אל תנער את דעותיך הפוליטיות במכתבים פרטיים. לכתוב עליהן בעתון, זה משהו אחר. כל אחד יודע, ששם זה לא רציני ולא מחייב. אבל מכתב פרטי בעל תוכן פוליטי עלול להעיד נגדך בדיוק בשעה שאתה מנסה להשיג משרה מרופדת, בה דרושות דעות מנוגדות לחלוטין. ואחר כך לבוא ולהסביר ולהכחיש, זה כבר מסובך. כל אחד יאמר: אם הוא מכחיש, סימן שזה אמת.

סליחה, עלי להפסיק. הדוור מצלצל. אולי יש לו מכתבים בשבילי.",ספרות עברית חדשה
רות בונדי,בשתי לירות תקווה,"פּיס בכפר, פּיס בעיר, פּיס הופך עני לעשיר. פּיס מוביל לעושר וגיל מזל האיגרת לאדון ולגברת. דרך הגורל מי ידע, אולי המזל הוא שלך. היום תקנה מחר תזכה. אם אתה אוהד הטיס, תקנה לך מפעל הפּיס. מחר, היום, מזלך ממרום. רק יום אחד נותר להגרלה. אל תשכחו… מחר…

לא, אני לא זקוקה לכל הפרסומת, לי אין צורך לספר, כי מכספי הפיס בונים בתי־חולים ומוסדות תרבות, שיבנו כלובים לדובונים או אניות־פאר לשלושה בסירה אחת, לי לא איכפת. אני אינני קונה איגרת כדי לעשות מצווה, אני קונה בשתי לירות תקווה.

מחר הגרלה. והיום עוד אפשר ליהנות. בחושך, במיטה, נמים לא נמים, מתחילים לחלום. אולי הפעם. לא, לא בפרס ראשון. לא בשלושים אלף. לזה אין לי האופי. המזל שלי אינו עשוי לכך. לי יש שם למעלה רק כוכב קטן, לא נוצץ ביותר. הטלסקופים לא יגלוהו לעולם. אבל אלף לירות הוא עוד מסוגל להביא.

אם אלפיים, נוסיף עוד חדר. באלף נעשה ארונות־קיר. בחמש מאות נקנה ספה. במאתיים גאז. בארבעים שמלה חדשה. ואם רק בעשר?מילא, גם זה כסף. נלך למועדון התיאטרון. ושתיים? נחליף אותן באיגרת חדשה. שבועיים של תקווה חינם – גם זה רווח.

היו ימים שעדיין התביישתי. ניגשתי לדוכן עם רדת החשכה, כמי שמצפונו אינו נקי. הבריות אינם צריכים לדעת. אחר־כך ראיתי – כך עושים כולם, אפילו אנשים אינטליגנטיים, בעלי השכלה אקדמאית, מכובדים ומיושבים, אפילו אנשי הקידמה, שלימדו אותם עוד בימי נעוריהם, כי כל ענין ההגרלות פסול הוא. אדם עמל חייב להשתכר די למילוי כל צרכיו.

לא, זה לא ענין של גובה המשכורת. עוד עשר ועוד עשרים לירות. מה היינו עושים בלי כל משאלה, שמתהלכים עמה חדשים ושנים כפילה בהריונה? על מה היינו חושבים בשעת הנסיעה באוטובוס? מסכנים אלה, שיכולים לקנות לעצמם כל העולה על לבם בן־רגע, מיד, מה נשאר להם עוד בחיים?

יש כל מיני שיטות, כיצד אפשר לתפוס את המזל. שיטת המתמיד, המרכיב לעצמו, אחרי מאמץ מתמטי כביר, מספר מתאריך לידתו, יום שיחרורו מהצבא, כפול גיל אשתו, מינוס משכורת ברוטו, ועליו הוא שם את כל קלפיו, בו הוא נותן את כל אמונתו, עליו הוא נרשם מראש, אליו הוא חוזר בכל הגרלה, עשר פעמים ועשרים פעם.

אפשר גם לגשת לענין בשכל קר, בהגיון. לא כדאי לקחת מספר, שזכה באחת ההגרלות הקודמות בפרס גדול. המזל אינו חוזר על עצמו פעמיים. אסור שיהיה זה מספר בולט לעין, גאוותני, מלאכותי, כ־555555, למשל. ברור, שהמזל יבעט בו. לא רצוי שהמספר יתחיל באפס. דבר המתחיל בלא כלום, איך יכול הוא להביא למשהו גדול? שלוש־עשרה בסוף אינו יכול להזיק. גם פעמיים שבע זה טוב. שבע שנים על לאה ושבע על רחל, וזוכים במציאה.

יש הסומכים על השראה, ניגשים אל דוכן המוכר בצעדים מהירים ומוציאים מערימת האיגרות שעל שולחנו את הראשונה שבאה ליד. אסור להסס אף רגע. אפשר לנסות גם התקפת־מצח. במקום איגרת עלובה אחת קונים עשר. שיעז המזל להתאכזר גם הפעם!

כה מעט מספיק כדי לעודד אותנו, המכורים לפיס, אפילו זכייה אחת קטנה מחזקת את האמונה. הרי פירושה שהמזל כבר יודע את הכתובת. אחריה חייבת לבוא הזכיה הגדולה. ואם זכה בפרס הגדול מספר הדומה לשלנו – גם זו לטובה. הרי אפשר לומר: היום כמעט וזכיתי.

וכאשר כל המאמצים העל־אנושיים לא נשאו גם הפעם פרי, מחליטים חגיגית: די, גמרנו, ממני כבר לא יתעשרו סוכני מפעל הפיס. בהתקרב מועד ההגרלה הבאה מתחילים להתעורר ספקות. אולי הפעם? עוד פעם אחת צריך לתת למזל את השַאנס.

יהיה לבכם סמוך ובטוח: אלה שניגשים אל הדוכן כדי לבדוק, אם איגרתם זכתה, כבר בדקו את הדבר בעצמם בבית. אך מי האיש שיסמוך בענין כה רציני רק על מה שעיניו רואות? כולנו רק בשר ודם. וטעות לעולם חוזרת. וכאשר גם הסוכן אומר לא, עוד מהססים לקבל את פסק־הדין. גם בהגרלה הנוספת לא? האם הסתכלת היטב? גם בהגרלת שיכונים שום דבר? אתה בטוח?

יש אנשים המבקשים למשוך את המזל למלכודת. בשעת קניית האיגרת אומרים כלאחר־יד: בין כה וכה לא אזכה. אבל למה לא לתרום משהו להקמת בתי־ספר? את האיגרת שמים לאיזו פינה נידחת ולא מביטים בה עד אחרי ההגרלה. אל הדוכן ניגשים בפנים אדישות לחלוטין: “לא צריך לבדוק. בין כה וכה לא זכיתי. אבקש רק להחליף*. לא, את המזל לא תרמה. הוא יודע, כמה לבך רועד וקיבתך מתכווצת. אל תתבייש להודות: קיוויתי”",ספרות עברית חדשה
רות בונדי,גדולתה של רות,"גדולה זכותה של רות המואביה, שקוראים את סיפורה בחג מתן התורה. ואם גם הוליבוד ראתה לנכון להסריט את תולדות חייה, ועוד עם אילנה בת “הבימה” בתפקיד הראשי, הרי אין להוסיף לתהילתה מאומה. אני רק חושבת לי: ודאי לא קל היה לה בזמן הראשון לבואה ארצה. זה הביט עליה מהצד וזה לחש מאחורי גבה. ונחור הזקן, שוטרה של בית לחם, היה נוהג לאמר: בחורה טובה, רות זאת, אבל מה לעשות שהיא שיקסה. השד יודע איזה אלילים היה עובד אביה. אם כבר אלימלך, נשמתו עדן, היה נאלץ להגר מהארץ – ומה שנכון נכון, היו אז זמנים קשים אצלנו – הרי כציוני טוב היה יכול לדאוג לכך שבניו ישאו בנות ישראל. מה יש, הוא היה היורד הישראלי היחידי במואב?

ואם תשאלו אותי, במה זכתה רות להיזכר באריכות כזאת בספר הספרים, אומר לכם: משום שהצליחה לחיות בשלום עם חמותה. לא, אין לי מאומה נגד נעמי, אפילו לא הכרתי אותה, ודאי היתה אשה טובה, רק ממורמרת במקצת אחרי כל האסונות שפקדו אותה, והיתה שופכת לעתים את לבה הכואב על רות. הרי לא היה לה איש קרוב ממנה. “הפיתה שוב שרופה”, היתה נאנחת, “וגם החומוס דליל מדי היום. כנראה ששמת יותר מדי מים. מה שאני לא עושה בעצמי”.""

אינני רוצה להיכנס לבעיות המוסר דאז. ודאי היו הבנות צנועות יותר ולא התהלכו בחוצות העיר במכנסיים קצרים כשהיו להן רגליים שמנות. אבל אילו כיום היתה שולחת איזו חמות את כלתה בחצות לילה אל הגורן – לבטח היתה המשטרה מתערבת.

מה יש לומר, לרות זו היתה סבלנות. גם אחרי שנישאה לבועז היא לא אמרה לנעמי: “ראי, אמא, אנחנו זוג צעיר, ואת יודעת איך זה, רוצים להתבודד. וגם השיכון לא גדול כל כך, ובכלל, אף בשבילך יהיה נוח יותר אם נשכור לך חדר בסביבה”. מטרידה אותי רק שאלה אחת: האם גם לבועז היתה אמא? האם גם היא חיה עם הזוג הצעיר תחת קורת גג אחת? כי אם כן הדבר, ורות ידעה להסתדר עם שתי חמות בבת אחת, הרי מגיעה לה לא מגילה אחת אלא מגילותיים. ורישום בספר הזהב של הקרן הקיימת בתוספת.",ספרות עברית חדשה
רות בונדי,גן חיות בגונגל,"כשהרגיזו אותי האנשים בכרך, הלכתי לגן החיות, להינפש קצת בחברת הקופים. התינוק של משפחת הבבונים האפורים, כזה קטנצ’יק עם ראש גדול ואזניים כאפרכסות, לומד לטפס על רשת הכלוב. הגיע עד למעלה ועכשיו הוא תלוי מתחת לתקרה כעטלף ואינו מעז לרדת. זאת אנחנו יודעים, קופון, לרדת תמיד קשה יותר. אמא הקופה באה לעזרתו, לא, היא איננה מביאה אותו בזרועותיה לרצפה, היא לוקחת את ידו השמאלית ומכוונת אותה למטה, אתה רואה, טיפשון, עכשיו הרגל הימנית, היד הימנית, הרגל השמאלית. חת – שתיים, חת – שתיים. הקופון מגיע למטה, מקבל גזר.

הקהל מתבקש לא להרגיז את החיות. אבל מה לעשות, אם לאדון שוורצבאַרט פרצוף מכעיס כזה. הקוף זורק בו מבט של בוז ונראה אנושי כל כך. מאקס, זקן משפחת הבבונים, יושב לבדו בכלוב, שקוע בהרהורים. חושב על אשתו. היא מתה לפני כמה שבועות. עכשיו עצוב לו. לידו גרה בתו, המנקה כרגע במסירות־נפש את גב בעלה, הבבון הלבן, ואוכלת את מה שהיא מוציאה. זה מזין, אומר השומר. גם בתו של מאקס יושבת מדי פעם בפעם בדומיה. לפני כמה ימים לקחו ממנה את ילדה ושלחו אותו לחוץ־לארץ במסגרת עסק־חליפין. אל תהיו עצובים, בבונים, הכל למען המולדת.

יוסלה מביט בענין בצד האחורי של הבבונים. אוי, אמא, מה יש להם על הטוסיק? למה הוא כזה אדום? פצעים, אומרת אמא, אתה רואה, יוסי, מה שקורה כשלא שומעים בקול אמא. הם קפצו יותר מדי ונפלו. זוג הזאבים המתגורר ליד משפחת הבבונים, נראים עצבניים ומדוכאים. הם עוברים את הכלוב הלוך וחזור, הלוך וחזור, שלושה צעדים בכל כיוון. אין להם חברה, אין להם מרחב, אין להם קהל. קשה להיות זאב בין הזאבים.

ליאו האריה משתעמם. גם בת זוגתו נראית חסרת שמחת חיים. אבא, הם חברים? שואל הילד. כמובן, אומר אבא, הם בעל ואשתו. האריות הם חיות טובות, אומר ראש שומרי הגן השמן, הלביאה באה מדרום אפריקה, שם גידלו אותה כחיית־בית. כזאת הייתי בהחלט מסכים לקחת הביתה. – אתה נשוי, אדוני השומר? – לא, אבל מה זה שייך לענין?

אצל התוכים שוררת התרגשות גדולה. רובם צהובים וכחולים, אבל יש להם שם אחד אדום. חברים, הוא אומר, חברים, הושמעו כאן טענות, שהכלובים קטנים מדי. ואני מכריז באזניכם: אתנגד לכל הצעה להגדלתם. רק בכלובים צרים נוכל לשאת בגאווה את דגל מעמד החיות המדוכאות. יתנו לנו כלובים גדולים יותר והכסילים יחשבו, כי זהו החופש.

הפילים נראים כאילו היו זקוקים לטיפול רופא־שיניים או, לפחות, למשחת־שיניים טובה. על יד שיכונם תלוי שלט: נבנה בעזרתו האדיבה של מר שטרן מניו־יורק. גם את בית הנחשים בנה מר שטרן. ונדמה שגם את האקווריום. אומרים, שמר שטרן הוא סוחר אמריקאי עשיר, שעשה את כל הונו ממכירת ציפרים כנריות. לכן החליט לעשות משהו למען החיות ובנה להם כלובים.

שני שימפנזים עוסקים באקרובטיקה. הם יודעים מה שהם חייבים לקהל. ליד הכלוב תלוי שלט: שייכים למשפחת הקופים דמויי אדם. מגיעים לגודל של 150 ם""מ ומשקל 50 קילוגרם. בערך כמו דינה ברזילי.

בגן מופיעה כיתת ילדות, כולן בגרביים לבנים, כולן עם סרטים לבנים בתוך זנבות הצמות, כנראה לכבוד המאורע. הן לבושות שמלות פרחוניות, כילדות־כפר בכל העולם, מחזיקות יד ביד והולכות בשרשרת. אוי, המורה, מה עושים שם שני הקופים? – כלום. זה משחק כזה. בואו, נמשיך אל הדובים. בנות, מה אמרתי? לא להתעכב.

הג’ירפה מביטה בבתי המגורים סביב גן החיות. גברת אחת על מרפסת הבית ממול, לבושה חלוק אדום, עם פריפות נייר בשערות, מנערת שטיח. הג’ירפה מסתכלת עליה בענין רב. מתחת לצוואר הג’ירפה ניצב ספסל ועליו בחור עם בחורה. את יודעת, בשבת, אם יהיה יפה, נוכל לצאת להרצליה, הוא אומר. ככה, לטייל על שפת הים. את אוהבת לטייל על שפת הים? – נורא, אומרת היא.

הברבורים אוכלים תפוחי־זהב מסוג שמוטי. הטווס מראה את נוצותיו. שתי גבירות מדברות על שמלות. ציפרי הפלמינגו עומדות על רגל אחת. אבא, כאן אצל הציפרים כבר היינו. אבא, כבר ראינו את הכל? אבא, מה יש עוד לראות? כלום, מה שמאחורי הגדר זה כבר לא גן חיות, זאת תל־אביב.",ספרות עברית חדשה
רות בונדי,דור האספרסו,"מהפכות מתחוללות אצלנו במנהגי שתיית הקפה: משלטון הקפה התורכי עברנו לשנות הקפה ההפוך, אחריהן הגיע זמן הנס־קפה ועתה החלה תקופת האספרסו האיטלקי. לפתע הופיעו בבתי־קפה במקום פרימוסים מפויחים מכונות מצוחצחות, את הקפה אין שותים עוד ליד שולחנות־שיש סדוקים אלא בעמידה, ולא מכוסות לוהטים, אלא מספלונים קרירים. חיפושים אחרי מקור האפנה האיטלקית הזאת הביאו אותי לבית־קפה קטן בעיר התחתית של חיפה בשם “איטליה”, בו הופעלה מכונת האספרסו הראשונה בארץ, עוד זמן רב לפני שהופיעה בטבורה של תל־אביב.

בעל בית־הקפה “איטליה” אינו בן הדרום עם שערות מתולתלות ושפם שחור – שפם אין לו בכלל ושערות במידה מעטה. הוא יליד פולין ודומה יותר למורה להיסטוריה מאשר לבעל־עסק. שמו יהושע פוזנינסקי ושם בית־הקפה באותם הימים הטובים, שהעיר התחתית של חיפה עוד היתה שוקקת חיים, היה “ריץ”. בינתיים עברה החברה הגבוהה מהעיר התחתית להדר ולהר ואת השם המפואר “ריץ” נתן מר פוזנינסקי במתנה לבעל בית־קפה בהדר הכרמל, שנפשו חשקה דווקא בשם זה, מפני שאביו המנוח היה נקרא מוריץ, ובפי ידידיו הקרובים – ריץ.

מאז נקרא העסק של משפחת פוזנינסקי “איטליה”, לפי בקשת שבויי המלחמה האיטלקיים, שמצאו כאן בזמן מלחמת־העולם השניה אווירה ביתית ורוח ידידותית, ולאות הוקרה הקדישו לג’וזפה פוזנינסקי שלט ניאון, עליו כתוב Cafe? italia באדום, ירוק, לבן, כצבעי הרפובליקה האיטלקית ו“קפה איטליה” בתכלת־לבן, כצבעי הרפובליקה הישראלית.

מכונת האספרסו עומדת שם על הדוכן, מצוחצחת כנערה בשבת, שמה “אֶטאֶרנאֶל” ומר פוזנינסקי קנה אותה זמן קצר אחרי קום המדינה, כי התגעגע אל טעמו המריר של האספרסו, אליו התרגל בשלוש־עשרה שנות שהותו באיטליה לפני עלייתו לארץ. כמה שנים עמדה “אטארנאל” בלתי־מנוצלת ושוממה כבניני האומה – לא היה קפה בשבילה. אך מאז תום תקופת הצנע נותנת “אֶטאֶרנאֶל” את פריה. מר פוזנינסקי קם בחמש בבוקר כדי לחממה ולצחצחה והוא מביט על האיטלקיה שלו, כפי שנוהגים להסתכל בבנות איטליה מלאות החן מלפנים ומאחור. אהבתו אליה עזה כמימים־ימימה על אף העובדה, ש'“אֶטאֶרנאֶל” אינה יחידה עוד, לפני שנים מספר הביא סוחר תל־אביבי בעל יזמה עשר מכונות אספרסו לארץ ומאז הצטרפה ישראל לשורה ארוכה של מדינות, שנכבשו על־ידי איטליה בשתי החזיתות – על־ידי הבנות והקפה.

וזה היה סוף הסיפור על קפה “איטליה”, שקירותיו קלופי־טיח ומרצפותיו שקועות ושולחנותיו צבועים בירוק וכבד צמחוני בתוך המקרר שלו, לולא יצאה הגברת פוזנינסקי לשעה קלה מבית־הקפה. כי אז הותרה לשון בעלה ומעומקי ארון ישן הוציא אלבום קרוע, שמכריכתו מבצבצות חתיכות צמר־גפן אפור, הכריז כי לא היה מוֹכרו באלף לירות והרשה לדפדף באוצרו – ספר האורחים מימיה הטובים של מלחמת העולם. מאות הקדשות, רישומים, חתימות, כתובים בעפרון קהה ובדיו אדומה, בידיים כבדות שצירפו אות לאות, עם כתמי דיו, ציורים תמימים, שגיאות כתיב מזעזעות – מזכרת מחיילים אוסטרליים, אנגליים, דרום־אפריקאיים, משבויי מלחמה איטלקיים, מלחים שוודיים ונורווגיים, שכולם מצאו אצל “צ’ארלי וג’וזפה” פוזנינסקי מקום לפי רוחם.

שירי הודיה על עמוד ועמודיים, לו, לאשתו ולשלוש בנותיו. ציונים כ“נקודת אור בחיי חייל בודד”, “הקפה הטוב במזרח התיכון כולל מצרים וארץ ישראל”, “הבירה טובה. האוכל גם כן”, “חיפשתי מקום שיזכיר לי פונדק אוסטרלי ומצאתי אותו אצל צ’ארלי”. ציור של חייל רכוב על גמל בלב מדבר עם הכתובת “אני חולם על קפה ריץ”. “המידה נכונה ולא מרמים”. ואם כבר החזיקו החיילים את העט ביד, כתבו מה שהיה על לבם, על געגועים לבית, על אימת המוות, על בחורות באשר הן שם ודברי פיוט, כפי שזכרו אותם מימי בית־הספר:

ו. ויליס שמי

אנגליה מולדתי

קינגסבורג עירי

וישו גאולתי

אלוהים ישמור על כולכם

חתום: אני הקטן

מעבר מרחקי הים

שלוש הבנות הצעירות של משפחת פוזנינסקי (עתה כבר כולן נשואות ולכולן ילדים) שימשו מקור לא־אכזב של השראה למשוררי קפה “ריץ”, ואם כי כמה מהם מציינים בצער, כי אסור לנשקן, הרי לא מנע מהם האיסור לכתוב שירים ארוכים לתהילתן. מר פוזנינסקי אומר, כי אסור היה לדבר בקפה בלשון גסה, אולם איסור זה, כנראה, לא חל על הכתיבה, ומרבית החרוזים לא היו עוברים1 את הצנזורה של המועצה לביקורת סרטים ומחזות. תחת אחד השירים מסוג זה, הדן בפרשת חוה אמנו, רשם מי שרשם “נפל בשדה הקרב בפברואר 1944”.

כולם היו בני, אומר יהושע פוזנינסקי, לכולם היה2 אצלי בית. ואם לאחד מהם לא היה כסף, ראיתי זאת מיד לפי המבט העצוב בו הביט פנימה בעד חלון־הראווה, נתתי לו בחוץ כמה שילינגים, שיוכל לשלם לאשתי. כשהתחתנה אחת הבנות שלי, קנו לה החיילים שלי מערכת כלי אוכל, רוזנטאל אמיתי. וצ’ארלי מחייך לתוך האולם הריק. “בואֶנה סאֶרה”, הוא אומר ללקוח הבודד שנכנס, «בּוּאֶנה סאֶרה סיניורה"", וידיו מפעילות את מכונת האספרסו ששמה “אֶטאֶרנאֶל”.",ספרות עברית חדשה
רות בונדי,דיבת הסתיו,"כל מי שקושר את בוא הסתיו עם דכאון ומרה שחורה, כל המחבר עליו שירים נוסטלגיים, אלגיים, מלנכוליים וסתם עצובים, כל המצמיד אליו עלי שלכת, רוח קרה ושמים צוננים, אינו אלא מוציא דיבתו הרעה ומוליך שולל את דעת־הקהל. אשר לסממני הטבע הנזכרים לעיל – הרי הם לחורף; אשר לעצב ולדכאון לעצבנות ולשגעון – הרי הם לקיץ. על הסתיו הישראלי אפשר לשיר רק בשמחה וששון, חדווה ודיצה, רינה וגיל.

אמנם, לעומת ארצות־הצפון המתורבתות אנו יוצאים בהפסד. אצלן יש ארבע עונות־שנה מוכרות ומאושרות על־פי החוק: באביב מלבלבים, בקיץ קוצרים, בסתיו נושרים ובחורף קופאים. אבל אצלנו, רק עונה מוגדרת אחת – והוא הקיץ. כל השאר ערבוביה. בחורף הכל פורח ובאביב הכל קמל והסתיו כמעט ולא קיים – זכרונות הקיץ וציפיה לחורף.

סוף־סוף אין השמלה נדבקת עוד לגוף, האוטובוס אינו עוד מרחץ־זיעה וחדר־המגורים הוא חדר ולא דרך־מעבר למרפסת. שוב יש טעם להאזין לתחזית מזג־האוויר. פעם לח ופעם מעונן חלקית, פעם רוח דרומית חרישית ופעם טיפטוף מקומי קל. הערב הוא ערב ולא יום בלי קץ. כבר בשבע אפשר להתנשק בשדרה מבלי שיתקהלו הילדים. והדרך הביתה חוזרת להיות חוויה. אתה הולך ברחוב החשוך ומחפש את אור ביתך. הנה שם, בקומה השלישית, הריבוע זה הבית שלי, שם מחכים לי.

סוף־סוף אפשר להימנע מרחיצה בים בלי נקיפות מצפון. בקיץ לא התרחצנו, מפני שלא היה כוח ולא מכונית ולא זמן, אבל עכשיו לא נוסעים מפני שפשוט לא נוסעים עוד. כמה טוב, אפשר להתעטף כבר מצוואר עד ברך ואין עוד הכרח להציג לראווה את כל פגמי הגוף האנושי. ושוב יש טעם לאוויר כנשיקת ילד לחה.

ומי שיוצא לדרכו בשעה מוקדמת, מרגיש את עצמו שוב נבדל ובודד באפלת הבוקר. את החלבן לא רואים עוד, רק שומעים את נקישות הבקבוקים וצעדיו במדרגות. ושוב שמחים לכוס קפה חם ולא נחפזים עוד למקרר. בקיץ הוא השולט – ועתה הכיריים. ושוב חוזרים לתודעה יהודית ואוכלים בורשט וצ’ולנט ורגל קרושה ומרק שעועית ולא להוטים עוד אחרי סלטי הגויים.

עברנו את תלאות החגים והחופש; הילדים שוב מאחורי דלת ובריח בית־הספר, ואילמלא סכנת חנוכה אפשר היה לנשום לרווחה עד פסח. חצרות הבית שוב ריקות בבוקר, ואמא של דורית אינה מאכילה אותה עוד בפני קהל ועדה. (אהה, כמה שאנחנו אוהבים את הילדים – ההורים במיוחד בשעות בית־הספר והמורים בערב. ובעוד חמש־עשרה שנה נזעק: דור האספרסו).

הארץ שוב בית ולא תחנת רכבת. ידידינו חזרו וגמרו לספר את חוויותיהם ולהשוויץ עם קניותיהם ואפשר לעבור לסדר־היום. התיירים יצאו, כדי לספר ולהשוויץ אצלם בבית. ברחוב בן־יהודה שוב שומעים קללה עברית והמלצרים במלונות־פאר אומרים גם לישראלים שלום. עתה אנחנו בינינו לבין עצמנו, אפשר לעשות שמח. משום כך נועד הסתיו לשערוריות ציבוריות, לתככים פוליטיים ולחקירות ממשלתיות. כולם בבית, ההצגה יכולה להתחיל.

בדיוק כמו בתיאטראות – העונה החלה. שוב אפשר לזכות בכרטיס־הזמנה להצגת־בכורה ולעמוד על כל חילופי־הגברי שחלו בין המכירות. ושוב הגיעה העת לקבוע: אין לי מה ללבוש. בערב לוקחים עפרון ומתחילים לתכנן. ובכן, מה נקנה לחורף? שטיח, תנור, מעיל, כפפות, מטריה, שמיכה. אם נחיה לפי החשבון נוכל לקנות הרבה. יש תקציב. כל מה שדרוש הוא – לא לעבור עליו. אבל מה לעשות – הכל ניתן לאדם, אפילו לב ושכל, אבל דבר אחד לא ילמד כל עוד יש בו ניצוץ אנוש: לחיות על־פי התקציב. אין דבר, נקנה את התנור בשנה הבאה. ושטיח רק מוסיף עבודה. המטריה לא מעשית וכפפות הולכות לאיבוד. אבל לתכנן – זה יפה.

ובטבע מתחיל להיות שמח. איזו שלכת? איזה דכאון? עתה העת לשתול ולזרוע, לזבל, לגזום ולקשור. עכשיו זמן הפעילות הקדחתנית בגינות ובעציצים. מי שטורח בסתיו לא יצטרך לקנות פרחים באביב. יהיה לו משלו – לוע־ארי ואפונה ריחנית, פלוקס וגרברה, אמנון ותמר. הקיץ תקופה משעממת מאד בחיי מגדל עציצים. חוץ מצרות אין כלום. הפיקוס קיבל כינים ואת היהודי הנודד הרס החמסין, באספרגוס יש נמלים ולפוקסיה כנימה. אין דבר, בסתיו הכל יבוא על תיקנו.

וגם אנחנו – גם בנו עשה הקיץ שמות. כאן עייפים ושם אין כוח, פה דוקר ושם לוחץ. התרופה הבדוקה: כמה טיפות טל, ריח של אדמה לחה, לערבב ברוח קרירה, לנשום עמוק – אחה, כמה הוקל. ברוך בורא סתווים.",ספרות עברית חדשה
רות בונדי,"דמי שתיה: מתי , איך וכמה","יחידי סגולה יודעים לתת דמי־שתיה בגובה הנכון לאיש הנכון בזמן הנכון, אבל זה כשרון שצריך האדם להיוולד עמו כמו עם שמיעה אבסולוטית או רגליים ישרות. אומרים שגבר של ממש אפשר להכיר לפי יכולתו למשוך את המלצר אל שולחנו במסעדה בכוח המבט בלבד בלי לקרוא לעברו “הלו! הלו!” או להכות אצבע־צרדה עד להתכווצות השרירים. כדאי להיזכר, שיותר מאשר בחוש־שמיעה נתברכו מלצרים בחוש־ריח מפותח וברגע שניחוח מצלצלין עולה בנחיריהם, הם נמשכים אל שולחן הלקוח כעכברים לגבינה צפתית.

מילא, בארץ נחשלת כמו צרפת אין דמי־השתיה מהווים שום בעיה: פשוט, נותנים אותם בכל מקום וביד רחבה, לכרטיסן ברכבת ולסדרן בקולנוע, למוכר עתונים ולממונה על בתי־השימוש. קשה לקבוע, אם הצרפתים להוטים כל כך אחרי דמי שתיה מתוך אהבה לדמים או אהבה לשתיה, אך עובדה היא, שכמה עשרות פרנקים הופכים לפעמים פקיד קשוח וגס־רוח לג’נטלמן מקסים מלא שארם צרפתי אמיתי.

וגם בארצות שמעבר למסך־הברזל באה בעיית דמי־השתיה בנקל על פתרונה. שם הכל עמלים, הכל שווים – אחד פחות, אחד יותר – וכל נסיון להחיות את מנהגי הבורגנות המנוונת ייחשב כעלבון של אזרח ארץ מתקדמת. אבל רק תנסו לא להעליב שוער מלון בפראג או סבל בתחנת הרכבת של בודפשט! הוא יאבד את אמונתו בצדקת הדמוקראטיה המערבית. מי שרוצה להישאר נאמן לקו השלטונות מסרב לקבל דמי־שתיה ומי שרוצה להישאר בקו הבריאות, לוקח מה שנותנים לו.

אבל אין עוד ארץ בעולם שבה בעיית דמי השתיה מסובכת כמו בישראל. ההגיון אומר לא לתת: השירות כלול בכל מקום במחיר. ועוד: כאן בארץ כולנו אחים, כולנו בני אברהם אבינו, כולנו חכמים, כולנו אינטליגנטים, כולנו נועדנו למשהו טוב יותר. נסו לתת דמי־שתיה לספר ויתגלה, כי הוא בכלל אינו ספר אלא סוחר בהמות בעל יוחסין. בכלל, אדם המכבד את עצמו, מוטב שלא יקח דמי־שתיה. השאלה היא רק: מי עוד יכול לכבד את עצמו אחרי היכרות של שנים כה רבות?

ברור, אתה שונא לתת דמי־שתיה. פשוט, זה משפיל את המקבל. ובכלל, מי יכול לחייב אותך לתת דמי־שתיה למלצר? האם אין לו משכורת? אתה עובד שמונה שעות במשרד כמו חמור ומי נותן לך דמי־שתיה? האם משכורת המלצר פחותה מזו של פקיד ממשלתי? ואוכל חינם אין לו? סמוך עליו, לו ודאי אין חובות כשלך. ואחרי שהבהרת לעצמך מעל צל של ספק, שאין צורך בדמי־שתייה, אתה בכל זאת נותן. משום שאין לך אופי. אתה רוצה להתחבב על הבריות. אתה רוצה שהמלצר יתייחס אליך בכבוד, שיחייך אליך, שישאל לשלומך, שיזכור את מנהגי האכילה שלך. “כרגיל, אדוני?” אתה רוצה? ובכן, שלם!

ברוך השם, כבר החלטת לתת, אבל איך, מתי, כמה? אם החשבון מגיע לשתי לירות שמונים גרוש ואתה משלם בשלושה שטרות של לירה אין כל בעיה: אתה מניף בידך ברוחב לב ואומר כג’נטלמן: העודף בשבילך. אבל אם החשבון אינו חלק כל כך, כבר נעשה העניין מסובך יותר. לדחוף לו כמה מטבעות לכף היד? להשאיר לו על השולחן? לא, זה מסוכן, אולי יקח את הכסף מי שיתיישב ליד השולחן אחריך. זה מפתה. ומי שנכנס למסעדה בלתי ידועה לו והאוכל מוגש על ידי אשה, מתלבט עוד יותר: זו עובדת שכירה? זו בעלת העסק! קל לקבוע – אם היא לבושה ברשלנות למעלה מהמקובל והסינר מלוכלך במיוחד, העסק שלה. עובדת שכירה אינה יכולה להרשות לעצמה את הלוקסוס.

אצל הספרים אין בעיות עם מתן דמי־שתיה. יש להם כיסים בחלוקי־העבודה במיוחד למטרה זו. רק אל תשלה את עצמך, שהספר אינו יודע כמה שלשלת לכיסו. הוא מיטיב להבדיל בין צליל של גרוש ושל עשרה.

המצב הגרוע ביותר נוצר במלון. מילא, אם אתה לן שם לילה אחד, אתה יכול להסתלק השכם בבוקר בלי לעורר תשומת־לב העובדים, אך אם אתה נאלץ לשבת בפנסיון או בבית־הבראה כמה ימים רצופים, כדי לא לאבד את דמי־ההבראה מקופת החגמולין, אין סוף לבעיות. העובדים מתחלפים במשמרות, יש מנקות של בוקר ומנקות של ערב, שוערים של יום ושוערים של לילה, מלצרים של חול ומלצרים של שבת. וביום־הדין, כאשר אתה ניגש לסילוק החשבון, אתה עומד לפני בעיה מתמטית, שגם איינשטיין לא ידע את פתרונה. ספרת שישה־עשר עובדים שסבבוך תוך שבעה ימי שהותך. אתה יכול כיום לתת למישהו פחות מלירה! אינך יכול. אתה יכול להרשות לעצמך להוציא כלאחר יד שש־עשרה לירות! אינך יכול. אתה יכול להרשות לעצמך לא לתת כלום! אינך יכול. עוד תצטרך לשוב למקום הפשע.

מה לעשות, אפילו בענין דמי־שתיה אנחנו עם ככל העמים. פעם חיינו באשליה על עולם שכולו טוב ודמי־שתיה אין בו. עתה כבר ברור, כי משטר בא ומשטר הולך, אך דמי־השתיה לעולם עומדים. רק נקווה, שלפחות בעולם הבא יפתח לנו מלאך השרת את שער גן־העדן בלי לפשוט את היד. מכל מקום, קחו עמכם כמה פרוטות.",ספרות עברית חדשה
רות בונדי,"ד""ר ספוק: כולם היו בני","יצאה לאור מהדורה עברית חדשה של הבסט־סלר העולמי, אשר הטביע את חותמו על תולדות האנושות ועתידה ביתר שאת מאשר גילוי הצד האחורי של הירח. כתוב במודעת המו""ל, שעד עכשיו נמכרו עשרים וחמישה מיליון טפסים של “הטיפול בתינוק ובילד” לד*ר ספּוֹק, שהוא, אם כן, אביהם האמיתי של חמישים מיליון ילדים, שהרי על כל טופס מספרו גדלו, לפחות, שני צאצאים עוד לפני שראו את אור העולם המזופת הזה ועד לרגע שמולידיו חדלו לגלות ענין בהתנהגותם, מתוך ידיעה ברורה שכל נסיונות החינוך היו לשווא.

מספרים, כי ד“ר ספּוֹק, שהוא עצמו כבר סבא, הכריז ברגע של חולשה, כי עתה היה כותב פרקים רבים בצורה אחרת, אך דבר זה לא היה משנה מאומה: גורלם של מיליונים כבר נחרץ לפי עצתו. ד”ר ספּוֹק הוא כאלוהים לכל אם צעירה, אליו היא פונה בכל עת צרה (מי כבר פונה לאלוהים כשאין לו צרות?) ואת דבריו היא קוראת בדבקות של תפילה.

זה מתחיל עוד בימי ההריון הארוכים, כאשר האם לעתיד מחליטה לעשות משהו למען השכלתה האמהית וקונה את ד""ר ספּוֹק (שני טפסים נוספים מקבלת היא במתנה אחרי הלידה). ברגע שהיא מגיעה לתיאור המפורט שנותן הרופא המהולל למחלות הילדים הרבות, העלולות לפגוע ברך הנולד, עובר לה החשק לאמהות. אבל אז בדרך־כלל כבר מאוחר מדי.

בבית היולדות, לאחר שהאם הצעירה עמדה על מידת הצביעות שבסברות המהלכות על תענוגות היניקה, היא מתחילה לעיין ברשימה המפורטת של הכלים הדרושים, לדעת ד“ר ספּוֹק, להזנת תינוק: סירים, דליים, משפכים, ספלים, כפות, בקבוקים, קערות, כוסות והכל סטרילי, היגייני וגם נקי. יש אמהות שבשלב ההתלהבות הראשונה באמת ממלאות אחרי כל הוראותיו של ד”ר ספּוֹק ומרתיחות אפילו את תנור הגז שעליו מרתיחים את הדלי שבו מרתיחים את הבקבוקים. עיניהן נפקחות בדרך־כלל ברגע שלא נשאר להן עוד זמן להאכיל את הפעוט או שאיזה רופא בעל שכל ישר מגלה להן, שדווקא עודף סטריליות עלול להתנקם בילד בגיל מאוחר יותר, כאשר ייהפך לכדור משחק בידי לגיונות חידקים.

התינוק אדום, התינוק ירוק, התינוק מקיא, התינוק מגהק, התינוק צווח, התינוק בוכה – ומה אומר ד“ר ספּוֹק? בדרך־כלל אין הוא אומר דברים מהפכניים, ועצתו השכיחה ביותר היא לקרא לרופא, אבל הוא עוזר לקצר את הזמן עד לבואו. ויש דבר מרגיע בעצם העובדה, שד”ר ספּוֹק מכיר את כל הצרות והמצבים הלא־נעימים הפוקדים יצור אנוש בימי חייו הראשונים, ושאת לא האם היחידה בעולם, המתייסרת בכל יסורי גידול בנים.

ד“ר ספּוֹק מתערב בחיי המשפחה יותר מן הגרועות בחמיות. לתת מוצץ? לא לתת מוצץ? סבתא א' בעד מוצץ, סבתא ב' נגד מוצץ, אבא בעד מוצץ, כדי שתהיה יותר מנוחה, אמא נגד, בגלל בעיות ההרתחה. ובכן, מה אומר ד”ר ספּוֹק? הוא, כאיש נבון, לא אומר, לא כן ולא לא: אפשר לתת, אבל לא צריך לתת. הכל מרוצים וד""ר ספּוֹק צודק תמיד.

אך חשיבותו הגדולה של ד""ר ספּוֹק היא בהגדרת “התקופה”. התינוק צורח כל יום ארבע שעות ללא הפסק? זו תקופה. התינוק מתעורר עשר פעמים בלילה? זו תקופה. התינוק לא אוכל מאומה? זו תקופה. הפעוט שובר כל מה שבא תחת ידו? זו תקופה. הילד זורק את עצמו על המדרכה מרוב כעס? זו תקופה. תקופה – פירושה זמן מוגבל, פרק זמן חולף. ובאמת הכל חולף. בגיל עשרים יודע כל בחור לאכול בכפית וכל בחורה חדלה לבכות בלילות.

שעתו האמיתית של ד“ר ספּוֹק מגיעה בעת מחלה – נאמר נזלת. פותחים את ד”ר ספּוֹק בידיים רועדות… נזלת… נזלת… יכולה להיות הצטננות… או התחלת מחלה… חצבת… אדמת… שיתוק… גזזת… גרענת. צריך רק לדעת איזה מין נזלת זו. קוראים לרופא והוא אומר בדיוק אותו הדבר: צריך לחכות ולראות איזה מין נזלת זו. כרגיל, ד""ר ספּוֹק תמיד צודק.",ספרות עברית חדשה
רות בונדי,דרך אל אור הבוקר,"מי שלא דאג לדרכון עד עתה, כבר הפסיד את העונה. מי שלא הכין את מזוודותיו עד היום, כבר לא יסע השנה מעבר לים. נסיעה לחוץ־לארץ דומה ללידה: דרושים לפחות שבעה חדשים עד שמגיעים אליה. ואז זה רק פג, או הילד או תוקף אשרת הכניסה. בקיצור, מי שלא טרח בחורף, לא יסע בקיץ, ישב לו על שפת הים ויביט במטוסים העוברים מעל ראשו אל פלאי־הפלאים של העולם הגדול.

בשם כל אלה הנשארים בבית, ועדיין אנו הרוב בארץ, ואם גם קטן, אני משביעה אתכם: אל תקנאו ביוצאים. מי שלא יודע ליהנות מבגוניה הצומחת על מרפסתו, לא יהנה גם משחלבים ביערי־עד; מי שלא מוצא דברים נפלאים בדרך מפתח־תקוה לכפר־סבא, לא ימצא אותם גם על פסגת הפופוקאטפטל.

אותם הדברים בכל העולם: אנשים נולדים, חיים, מתים ומפחדים מפצצת מימן. אלא שכאן בבית אתם מתהלכים בעיניים עצומות ומעבר לים הן פקוחות; כאן אזניכם אטומות ושם אתם שומעים את העשׂב צומח; שם אתם יושבים ליד תלון הרכבת בפה פעור וכאן אתם מנמנמים בשעת הנסיעה, או אוכלים בוטנים או גרוע מכל – קוראים עתון.

נסה פעם לנסוע ברכבת הראשונה מתל־אביב לירושלים, כאילו היית תייר צמא לחוויות ולפסלי ונוס קטועי־ידיים. תשכים קום – השמש מקדימה עכשיו הודות לעובדה, שלא גזלו מאתנו את שעון הטבע. בחמש כבר אור בחוץ, ואיזה אור! רך כפלומת אפרוח ועדין כמכשיר גייגר, בהיר כעיני ילד ומרגיע כשאון הים. תחנת הרכבת עדיין ישנה שנת ישרים – מול מטה המשטרה לא ייתכן אחרת – והאנשים נראים כאילו רק זה הרגע קמו מהמיטה. הגברים בלתי־מגולחים, לבושים כותנות של יום אתמזל וקצות הצווארון כבר מתחילים להשחיר, על נעליהם עוד אבק השבת ובעיניהם שארית חלום הלילה. נשים כמעט ואין, בכל אופן לא אחת שראוי להביט עליה. מוכרי הכעכים עדיין לא הגיעו וחסרה עוד חצי שעה עד שב“קול ישראל” ינגנו את מה טובו אהליך יעקב.

הכל מחכים בשקט כאילו ציפו לנס גדול. ואחר־כך זאת רק רכבת קצרה ומושבי קרונותיה קרירים מטל הלילה. יש מקום לכל אחד, לו ולרגליו ולחבילותיו. בעל המגבעת תופס את מקומו בחפזון, מוציא מתיקו טלית ושם אותה על אפודת הצמר האפורה (קר בבוקר, אמרה אשתו, אתה זוכר, איזה צרות היו לך עם הגב בשנה שעברה?), מוציא תפילין ומניח אותם לראשו ולזרועו, וכאשר זזה הרכבת, הוא אומר תפילת שחרית לקצב שאון הגלגלים.

מולו יושבת אשה בהירת־שיער, לבושה חליפת־שבת נוסח נשי פולין וארנק־קש גדול על ברכיה. לידה ילד בהיר עוד יותר, שקוראים לו יונה. יונה, אל תתכופף מהחלון. יונה, אל תלכלך את המכנסיים. מביט הוא באיש המתפלל ועיניו רק חמהון. מה הוא עושה? שואל הוא את אמו בפולנית. אסור לשאול, לוחשת האם, כאילו הצביע יונה על מומו של בעל חטוטרת.

איש רזה בחולצה כהה המעידה על אמביציות אינטלקטואליות מסתכל במודעה, המבשרת לכל קורא, כי כוס בירה שווה 180 קלוריות, שהן שתי ביצים או שלושה תפוזים או מאה גרם בשר. איזה גועל, אומר האיש בסלידה. זה לא הולם את הוד הרי ירושלים. כן, אומר הכרטיסן שהתיישב מולו לאחר שניקב מה שהיה עליו לנקב, זו שטות. שתי ביצים תמיד טובות יותר מכוס בירה. האיש הרזה מביט מהחלון. כל אבן אומרת תהילת הארץ, הוא קובע.

מוזר, יש אנשים המסוגלים להשתמש במלים כאלה ביום חול על קיבה ריקה.

אפשר לקחת את העתון? שואל הכרטיסן. מזל טוב, יש לנו מפלגה חדשה. הכביש החדש, אומר הרזה, זה מעשה בראשית ממש. לערבים בגבול יש שזיפים נפלאים, עונה הכרטיסן, גם ענבים. אבל עכשיו עוד לא החלה העונה.

בהרטוב נכנסו שני תימנים ועכשיו הם שרים, כזה מין לאלאלא, אבל טוב לשמוע פעם שניים השרים בדרך לעבודה. בעל־התפילה עבר לזמירות בנוסח אשכנז. יונה הילד נרדם עם פרוסת עוגה ביד. הכרטיסן הלך לשוחח עם נהג הקטר על המפלגה החדשה. בעל הפיוטים הוציא מתיקו שקית ניילון עם ביצה קשה, שתי פרוסות לחם, עגבניה אחת ושלושה מישמשים. הוד הרי ירושלים מגביר את התיאבון. להקת חסידות מתרוממת מעל הוואדי. חסידות! קוראת האשה בפולנית, גם כאן יש חסידות! ובעיניה געגועים לגגות הרעפים של כפר מולדתה.

האור השתנה. הוא אינו מלטף עוד ואינו רך עוד. האישים נראים בו קשוחים יותר וקמטי פניהם עמוקים יותר. מיכלי הנפט מבשרים את סוף המסע. הגענו בלי איחור, אומר האיש הרזה. יונה התעורר. בעל המגבעת כבר עומד ליד הדלת. עוד דקה והקרון ריק וכל מושבי הפלסטיק שלו פנויים. אלא שעכשיו הם אינם עוד קרירים ויש עליהם פירורים מעוגתו של יונה.",ספרות עברית חדשה
רות בונדי,הופ... עברנו,"איזה מזל, בחיי. רבע שעה מחכים בכיכר הראשית של דלית אל־כרמל לתחבורה לחיפה וכבר יש טקסי. כחול, זה של זעיד. קיבל מספר ירוק, מפני שהוא חייל משוחרר. מיד אני נוסע העירה, אומר זעיד, אני רק קופץ לאחותי, זה כאן, בפינה. שתי דקות ואני בחזרה.

מילא, זה יקח ודאי חמש דקות ולא שתיים, אומרת אני למודת־נסיון, אבל אין דבר, העיקר שניסע. מחכים בסבלנות ואתנו שתי פרות רזות, ילד יחף עם ארגז של בוזה, בעל חנות־מכולת היושב על שרפרף בפתח עסקו וחצי תריסר תרנגולות צבועות ירוק. למה צבועות? כדי שלא יתבוללו בין עופות השכנים. ולמה ירוק? עמר צבע את הבית שלו בירוק, וזה מה שנשאר לו. אנחנו מחכים לזעיד. והם לגוֹדוֹ. לזמן שיעבור.

הזמן עובר. חצי שעה. זעיד מגיע נושם כקטר. בחיי, מיהרתי נורא, הוא אומר. ביקשו ממני, שתה קפה, תאכל משהו. מה זה? לא תכבד אותנו בשתיית קפה? אבל אני אמרתי להם. מאפיש, אני זז. מחכים לי במרכז. אני משוגע אני, מחכה לי נוסע, אני רץ. יאללה. נזוז. לאן? לחיפה, כמובן.

לא. טעות. פונים בכוון הפוך. זה כלום, אומר זעיד, רק קפיצה. בן־דוד שלי מחכה לי, הבטחתי לקחת אותו לעוספיה. זה כאן בסוף השביל. קצת אבנים, אבל לא נורא. עלי, צועק זעיד, יאללה, נסענו. יוצא איש חובש תרבוש ומביא סל. חוזר ומביא חבילה. חוזר ומביא אשה. האשה מביאה תינוק. ברכות הדדיות. מתיישבים, נשענים אחורה. זזים. לאן? לחיפה, כמובן.

סליחה, טעות. חחרים לכיכר. אולי יש עוד נוסע. יש, השבח לאללה, איש אבו־סנאן, מה שלום סעיד? מה שלום עמל? מה שלום מוסטפה? שבח לאללה, כולם בקו הבריאות. אפשר לנסוע. עכשיו ישר לחיפה. עם תחנת־ביניים בעוספיה רק להביא את הבן־דוד לבית שלו. עם האשה התינוק, הסל והחבילה. באמצע הדרך נעצר זעיד. מקלל כמו מלח רוסי. זה הילדים. שמים אבנים בכביש. זעיד מסלק את האבנים, מסלק את הילדים, הדרך פנויה.

ליד ביתו של הבן־דוד מתחיל ויכוח. זה דוחף לו לירה וזעיד לא רוצה. על חשבוני, הוא אומר, בקשיש. אבל לבן־דוד יש גם כן כבוד. קח, קח, הוא אומר. לא אצלי, אומר זעיד. אחרי חמש דקות מתייאש הבן־דוד. זזים. זה, אצלו אני לא לוקח כסף, אומר זעיד, למה שהוצאתי לאבא שלו עין. היתה קטטה, ואלה, מלחמה, כל המשפחה שלו נגדי. זה בגלל מגרש של אבא שלי. לדוד אחד הוצאתי עין, בצד שמאל, ולשני שברתי יד, בצד ימין. שלושת אלפים שילמתי במשפט. אז מה, עכשיו אני אקח לירה?

תחנה במרכז עוספיה. נכנס זקן עם שתי תרנגולות ואשה עם תינוקת. אותה אני רק מביא הביתה, זה כאן בכפר, למעלה, על ההר, הבאתי לה בטריה. אני לא יכול לתת לה אותה כשהיא לא בבית, נכון? נכון. בשבילי שבילים מגיעים לבית האשה. זעיד יוצא, מביא לה את הארגז עם הבטריה לבית. מחליף כמה דברי נימוס. חוזר. זזים. לאן? לחיפה, כמובן.

לא, עוד לא. יש עוד בטריה, כולם רוצים טובות ממני, אומר זעיד. אני אומר להם, אין לי זמן, אולי יש נסיעה, אבל הם: מה איכפת לך, כשאתה בין כה וכה נוסע לעיר? מגיעים לבית בעל הבטריה מספר שתיים. הוא לא בבית. קוראים לו. מגיע כעבור חמש דקות, מביט בבטריה ופורץ בצעקה. זאת לא הבטריה שלו, החליפו אותה בחנות. חילופי דברים עם זעיד. מכניסים את הבטריה בחזרה לארגז. זזים. לאן? לחיפה, כמובן.

איפה, חיפה. יש עוד חבר, גם כן חייל משוחרר. אשתו ביקשה לקנות חוטי תפירה. מחכה לתינוק. אז מה, אפשר להגיד לא? זה כאן, בכפר, למטה בבקעה. מוסרים את החוטים לחבר. דורשים בשלומו, שלום אשתו והרך העומד להיוולד. זזים. לאן? לחיפה, כמובן.

לא חיפה לא בטיח. הזקן עם התרנגולות התחרט. כשנכנס לטקסי הוא מיהר, אבל עכשיו הוא כבר לא ממהר. עכשיו הוא יכול גם לחכות לאוטובוס. זה יש לי מהטובות, אומר זעיד, עכשיו אני מפסיד שבעים גרוש. מביאים את הזקן בחזרה למרכז עוספיה. עם התרנגולות. שם מחכה לנו דודתו של זעיד. לוקחים אותה בקשיש עד לסף ביתה. זה בדרך. למה לא לעשות טובה לאדם?

הדודה יורדת. ועכשיו באמת ישר לעיר. אך לא – עוד לא הגיע הזמן! מולנו בכביש מגיח אוטו־משא עמוס חצץ. ברגע האחרון סובב זעיד את הטקסי הצידה. פשפש לא היה עובר בין שתי המכוניות. כולנו מחכים למטר של קללות. אך לא, זעיד מראה סימני שביעות־רצון. זה החבר שלי, הוא אומר, ככה הוא עושה לי תמיד. קיף חאלק, שאריף? מבסוט? השבח לאללה, ואפשר להמשיך. לאן? לחיפה, כמובן.

אולי זה מפתיע, אבל באמת הגענו לחיפה. לא־נורא, בסך־הכל נסענו שעה יותר מהאוטובוס. אבל מה זאת שעה לעומת הנצח? ומה שווים החיים, אם אין לך זמן לעשות טובה לאדם?",ספרות עברית חדשה
רות בונדי,היורדים לטמיון,"בעבר היווה הירידה רחוקה מאתנו כמו המוות. רק אנשים זקנים מאד היו הולכים לעולמם ולנו לא היה קשר לכך; ורק זרים היו יורדים מהארץ, עולים חדשים ואנשים שלא מהישוב. אבל בינתיים התבגרנו והוספנו דעת והירידה התקרבה אלינו. היא הגיעה לשכונה שלנו וגם לרחוב ואף לבית שלנו. האס הזקן ירד. חזר לגרמניה. ושייקה ירד. יושב באמריקה. והגרינברגרים היגרו לאנגליה. לפעמים מדברים עליהם אצלנו בשכונה. עוברים ליד המקום שהיה חנות־הספרים של האס הזקן – עכשיו יש שם מכולת, מעדנים ומשקאות חריפים – ונזכרים בו ובמעיל־החורף העבה שלו עם צווארון־הקטיפה. מצבו טוב בגרמניה. מקבל קיצבה חדשית. מצב כולם טוב. לשייקה יש אוטו ולגרינברגרים שלושה חדרים.

ולי כואב הלב כל פעם שאני נזכרת בהם. הנה ישבו אנשים בארץ עשר ועשרים ושלושים שנה, ופתאום היא כבר לא טובה בשבילם. ישבו כאן ודיברו עברית ורכשו ידידים והשתתפו בכינוסים והלכו ל“הבימה”. ואכלו פלפל ונסעו להינפש לנהריה ושילמו כופר־הישוב ושתו גזוז ושתלו עצים והיו להם וילונות בחלון ועציצים במרפסת.

יום אחד מכרו את הכל והסתלקו, ככה בשקט, כמו גנבים בלילה, אפילו שלום לא אמרו. ועכשיו הם בניו־יורק ובהמבורג ובגלזגאו ומצבם טוב; כך כתבו למישהו, רווחים טובים וטלוויזיה בבית. אולי זו שטות, אבל לי צר עליהם נורא. על מה הם חושבים כשמופיעה בעתון ידיעה מהארץ? בעמוד החמישי, למטה מצד שמאל. שם אצל הגויים הידיעה על היעלמה של הילדה דליה אינה חשובה. יש להם ילדות משלהם ההולכות לאיבוד. ואיך הם מרגישים כשמישהו ברחוב מדבר עברית? וכשרואים ביומן הקולנוע את תמונתו של בי־ג’י? ומה הם עושים ביום העצמאות? לא, אל תאמרו לי, שלא איכפת להם, שלא דוקר להם בלב כל פעם שרואים כלניה בחנות פרחים.

אני לא מדברת על אלה, שלא הספיקו להתחמם כאן אצלנו. אלה שעלו. חיכו לוויזה ויצאו. ולא על אלה שרעבו כאן ללחם. אבל גם להאס הזקן וגם לשייקה וגם לגרינברגרים היה מה לאכול. אולי יש להם עכשיו יותר, קפוא ובקונסרבים. אבל הם בעיר זרה. אין להם מספּרה משלהם. והם לא יודעים אצל מי לתקן את השיניים. והם לא מכירים את שמות הרחובות ולא את האנשים, שמוקדשות להם הברכות במודעות שבעתונים.

למה אני כותבת כל זאת? נזכרתי בצבי סופר, זה שכתבו עליו בעתונים, כי עזב את חיפה ואת החנות לכלי־נגינה שלו והשאיר אחריו חובות, ועכשיו הוא בלונדון ומבטיח להחזיר את הכסף לנושיו. אתם אולי לא הכרתם אותו, אבל צבי היה שייך לחיפה, נו איך לומר. כמו הר הכרמל או בית השעון. לא היתה מסיבה לאיש־רוח ולא חגיגה לכבוד מוסיקאי, שצבי לא היה משתתף בה. ובכמה מוספי שבת הופיע. ובהרצאות. כששמענו עליו בפעם האחרונה, היה זה בדיוק בזמן כינוס הפולקלור. שמו היה ברשימת המרצים, אבל לא הופיע. כנראה חולה, אמרנו אז.

וצדקנו. צבי היה חולה. אחרת לא היה עוזב את הארץ. הוא, חברו של כל איש מן העליה השלישית, ידידו של פינסקי, של הגברת טשרניחובסקה. זה שהזמין אותנו פעם לנסוע עמו לבית חולי־הרוח בעכו. זה היה לפני שבע או שמונה שנים. הוא נסע לשם ללמד את החולים שירי חנוכה. צבי ניגן באקורדיון והחולים שרו “מעוז צור ישועתי” ו""מי ימלל גבורות ישראל*. אומרים, שמצבו בלונדון טוב.

אני, פשוט, לא מבינה! איך זה יכול להיות, שצבי ירד? ואפילו היו לו חובות. הרי כל כך הרבה ידידים היו לו בארץ, ואילו היה בא אליהם ואומר: רבותי, יש צרות, חכו עם החובות – הם היו מחכים. אני בטוחה בכך. אולי זה מוזר, אבל אני מאמינה באנשים, אני מאמינה, שהחברים שלו לא היו נותנים לו לפשוט את הרגל. אולי אני טועה ואת צבי עצמו אינני יכולה לשאול, הרי הוא לא השאיר לנו כתובת, אף לאחד מאתנו. וגם שלום לא אמר.

מצבו טוב. אולי הוא מנגן שירים עבריים בנשפי המגבית. אולי הוא עובד בחנות כלי־נגינה, כמו כאן. יש המון אפשרויות בעולם הגדול. אבל כל פעם שאני עוברת ליד החנות שלו, אני נזכרת בו. כל אחד שעבר ליד החנות שלו, היה אומר לו שלום, כי כל אחד בחיפה הכיר אותו. ומי אומר לו עכשיו שלום בלונדון? זו עיר גדולה מאד.",ספרות עברית חדשה
רות בונדי,הכוונות הטובות,"זה בא לפתע־פתאום, כמשבר ממשלתי ביום בהיר, בדרך־כלל לפני הימים, הנקראים בצדק נוראים, וגם אצל אנשים שלא יודעים להבדיל בין מנחה, מעריב וידיעות אחרונות. אז, בליל נדוד־שינה כשהקבאב לוחץ על הקיבה, או בערב אביך כשהרדיו מקולקל, מתחילים להרהר, לחשוב עמוק־עמוק: איך הזמן עובר וכיצד חולפות השנים. ומה השגנו? לא כלום ופחות מזה. ראו את אלכסנדר הגדול, למשל, בגיל עשרים כבש את כל המזרח התיכון. או מוצרט – היה בן שלושים וארבע וכבר מת. או שוקה; עוד זוכרים אותו צועק: אמא, פיפי, ועכשיו יש לו מכונית־שרד ושמו נוסע לפניו.

הטוב ביותר, לטפל בהתקפה זאת כבשפעת: קצת קוניאק ועוד קצת קוניאק ועוד הרבה קוניאק. אך יש גיבורים בעולם, וגם אלה שאין להם משקה הגון בבית, המחליטים לרדת לעומק הבעיה, עד תומה, עד האמת המרה. רוצים לברר, למה כאלה פני הדברים. גולשים במורד הנפשי עד להצטלבות הראשונה. עצור! מסקנה – אנחנו בעצמנו אשמים. אילו היינו מתאמצים יותר – משתלמים במתמטיקה, רוכשים שפות זרות, עושים התעמלות־בוקר, לומדים גמרא, שומעים הרצאות, עובדים כל יום שעה בגינה, אוכלים יותר ויטמינים, עוסקים בפעולה ציבורית, מטיילים ברגל ומעשנים פחות, אילו…

בשעה טרופה זאת מגיעים בודדים, המסרבים מטעמים רעיוניים לקחת לומינאל ולישון, למסקנה שניה בדרך שאולה: יש לשנות את דרכי החיים, מהיסוד, אחת לתמיד. נתכנן חלוקת־יום רציונלית. ננצל כל רגע. נעשה סדר בארונות. נענה על מכתבים. נחזיר ביקורים. נאכל גזר וחסה. נסלק את כל החובות. נפתח חשבון־חסכון. אין כוח המסוגל לערער את החלטתנו הנחושה.

מחר מתחילים החיים החדשים. בעצם, למה דווקא מחר? מחר זה יום לא נוח; המפקח בא, צריכים לשלם את חשבון החשמל, ובערב יוצאים לקולנוע. מחר זה מוקדם מדי. בליל ראש השנה, בדיוק עם צאת הכוכב הראשון, נתחיל את השנה החדשה בדף חיים חדש. רק חבל שדווקא בראש השנה אין משדרים התעמלות בוקר. ואסור לעבוד בגינה. ובכלל פעם בשנה מותר לאדם לנוח. נתחיל מיד אחרי החג. או מוטב ביום־הכיפורים, יום הדין, יום חשבון הנפש. רק חבל שדווקא ביום צום אי־אפשר לעשות מאומה. אבל למחרת, או בסוכות, בחנוכה, בפורים. בפסח. ביום הולדת.

מה? כבר עברה שנה והחיים החדשים עדיין לא החלו? אין דבר. בשנה הבאה יהיה הכל אחרת.",ספרות עברית חדשה
רות בונדי,הלובש צדקה ביום הדין,"נכנס אלול – יוצאות צרות. קודם בעיות האכילה של ראש השנה, ואחר כך שאלת הצום של יום־הכיפורים. בשלושת ימי הזלילה המרוכזים של ראש השנה מתגעגעים לא אחת ליום הנפלא, בלי בורשט, בלי צ’ולנט ובלי עוגת־דבש, אולם הגעגועים לבורשט, צ’ולנט ולעוגת־דבש ביום הצום גדולים לאין שיעור. ראש השנה איבד לגבי חלק ניכר מתושבי ישראל כל משמעות חוץ מזו הקולינארית, אולם ביום־הכיפורים נזכרים רבים בעובדה המתמיהה, כי בעצם קשורים החגים קשר כלשהו בעניני דת.

יש בני אדם, המעשנים בשבת, אוכלים חמץ בפסח וטריפה כל ימות השנה, אולם ביום הכיפורים הם חוזרים לחיק הדת כבן אובד לזרועות אמו. כל ימות השנה הוא יכול להיות אפיקורס גמור, אך ביום הכיפורים אפילו מפ“מניק מוכן לצום. נניח עתה לאלה, הצמים מתוך אמונה שלמה, אפשר רק לקנא בהם. אבל למה צמים כולם, נהגי אוטובוסים ובעלי מכולת, מוכרי פלפל ופקידי תה”ל, עובדות סוציאליות ומזכירות צה""ל?

חלק גדול של הצדיקים־ליום־אחד צמים מתוך רגשי חיבה לאב או לאם ז""ל, שבוודאי לא היו מביטים בעין יפה בסטייק עם צ’יפס נוסח כיפורים. יש הצמים, כי אין להם איפה לאכול, ולא נעים להם למלא את הבית ריחות של צלי דווקא ביום בו מרבית האנשים רק חולמים על אוכל. ויש הצמים מאותה הסיבה שבגללה מתעמלים אנשים בשעה שש וחצי בבוקר; אולי זה לא מועיל, אבל להזיק זה לא יכול. איש עדיין אינו מוסמך לקבוע, כיצד מחשבים שם למעלה את ענין הצום של יום־הכיפורים בדין־וחשבון המס הסופי. ייתכן, כי יום של תענית עלול להשפיע על בית־הדין של מעלה לפחות כשביתת רעב על בית־משפט עלי אדמות.

מפליא רק, כמה קשה יותר יום צום אחד למען הנשמה מתריסר ימים למען הגוף. לשם חיתוך הקווים מוכנים הבריות לעמוד בדיאטה של חצי קלוריה ליום במשך חודש תמים בלי להניד עפעף, אבל למען הנפש הטובה, אפילו עשרים וארבע שעות הן קרבן לא יתואר. בהשפעת שפעת לא אוכלים יומיים ולא קורה מאומה, אך צום של יום־הכיפורים חייב לערער את מצב הבריאות. כאבי ראש, זה המינימום שהאדם יכול לעשות למען צומו.

בחוץ־לארץ היה זה שייך לחינוך הטוב של בת יהודיה ממשפחה מכובדת להתעלף לפחות פעם אחת במשך צום הכיפורים. אז השכיבו אותה על ספה מכוסה שעוונית שחורה, שעמדה במיוחד לצרכים אלה בפרוזדור עזרת הנשים, הגוֹיה הממונה על חדרי הנוחיות של עזרת הנשים הגישה לה מלח־הרחה והגבירות הפסיקו, לפחות, לעשר דקות את שיחתן האינטנסיבית על עוזרות ובעלים, כדי לדון בתלאות הצום ובהרכב הסעודה המפסקת. עתה יצאה ההתעלפות מהאפנה ולבת ישראל החסודה לא נשאר אלא להסתפק במיגראֶנה עלובה.

יש הטוענים, כי המציאו את הצום כדי להניע את האנשים להקדיש את כל מחשבותיהם לעניני נפש. אבל לי נדמה, כי ביום־הכיפורים חושבים האנשים יותר על אוכל מבכל שאר ימות השנה גם יחד. בעזרת הנשים אפשר לשאוף ביום־הכיפורים יותר אינפורמציה על דרכי התזונה מאשר בקורס מזורז של ויצ""ו.

נכון, קורה והרעב מניע את האנשים לחשוב על חטאיהם. ואז, כמובן, המצב קריטי. מי שנהנה מזיו האמונה, כל הכבוד לו. יש לו תרופה לכל צרה. אבל מסכנים הדתיים של יום־הכיפור: חשבון הנפש תמיד מסתיים בגרעון.

יש והאדם מגיע ברגע של חולשת הצום לידי מסקנה – תמיד מוצדקת – כי החיים כפי שהם עתה לא שווים אגורה ויש לפעול למען שיפורם. האדם מחליט לא להיות עוד אנוכי, לא לרדוף אחרי כסף, לא לריב עם האשה, לא לשנוא את הממונים עליו, לא לקלל את מס ההכנסה, לעזור לזולת, לעשות משהו למען השכלתו, לתרום למוסדות צדקה, לחתום על ביטוח חיים, להיבדק אצל הרופא. ללמוד צרפתית בשיעורי ערב ובכלל לקחת את עצמו בידיים. עד כאן ולא יותר.

ההחלטה הנחושה לתיקון דרכי החיים אינה ניתנת לעירעור, לפחות עד תום הצום. אחרי מרק העוף מביט האדם בעצמו ביותר סלחנות, עם כפית לפתן התפוחים האחרונה כבר נהיר לו, כי הגיע להחלטות נחפזות במקצת, ואחרי ספל הקפה השחור לא נשאר מכוונותיו הטובות יותר מכתם של דמעה על ממחטתו.",ספרות עברית חדשה
רות בונדי,המודעה תאמר הכל,"יש בעלי עקרונות־ברזל, המתחילים לקרוא את העתון היומי מהידיעה הראשונה בטור הראשון של העמוד הראשון, אחרים מחפשים קודם כל איזה רצח יפה, שמעתי גם על אחד שהתחיל במאמר ראשי, אבל זאת יכולה להיות סתם הוצאת דיבה. ויש פשוטי־עם כמוני, הפותחים את קריאת העתון במודעות האישיות: מי לחיים ומי לחופה ומי למוות.

כל עוד האדם צעיר ויפה מחפש הוא קודם כל את מודעות הנישואין, כנראה, מפני שיש לו עדיין אשליות על יתרונות החיים בשניים. רינה פולישוק – יורם צפרוני: מאורשים. גם כן משהו – לא היתה להם סבלנות לחכות? לילי טיילור – (לוס אנג’לס) – צבי כרמי (נתניה) – נשואים. אני שואלת אתכם, איפה הם, בעצם, התחתנו? איפה נפגשו? הורי הכלה ורדה קלינגר (ציריך) וקורט פישר (ירושלים) שמחים להזמין את ידידיהם וכו'. איזה מין כלה זאת, שאמא שלה בשווייץ והאבא בארץ? כנראה גרושים. פרצוף יפה יהיה לנישואים אלה. מרבית מקרי עבריינות־הנוער מקורם בבתים שהתפוררו.

יום אחד נוכחים לדעת, כי אין, בעצם, ענין במודעות נישואין. הצעירים הללו, שיתחתנו אם אינם יכולים אחרת. מוקד ההתעניינות עובר למודעות הולדת. נתן גבעולי ורעייתו שמחים להודיע על הולדת הבן הבכור. נו טוב, הישג כביר. חובקים בת, אחות לאביתר. עכשיו כולם עם השמות המודרניים. יעקב ומשה כבר לא נאה להם. בן, אח לאירית ולענת. מה, עוד ילד? מניין לוקחים האנשים את הכסף ז

לברית מילה מזמינים בדרך כלל בסיטונות. נא לראות הודעה זו כהזמנה אישית. נו כן, מה כבר נותנים שם! אדום עתיק וביסקוויטים של פרומין. לבר־מצווה מזמינים דרך העתון רק לטקס בבית הכנסת. בבית סוגרים את הדלתות. ועל החופה מודיעים ליתר בטחון אחרי המעשה: אחרת עלולים להופיע עוד מאה איש לארוחת־צהריים.

השנים עוברות. איחולים לאבינו היקר בהגיעו לגיל עצה. מברכים את חברנו לנישואי בתו עם בח""ל. ברכה מקרב לב להולדת הנכד. מעט־מעט בא הזמן שנמשכים אל המודעה במסגרת שחורה. האדם הוא בסך־הכל חיה משונה. לא שהיה מאחל לעצמו, כי דווקא מכריו ימותו, חלילה. אבל כשהוא מוצא שם מוכר לו בין מודעות האבל, מרגיש הוא משהו דומה לסיפוק. מה אתה אומר? איש צעיר כל כך, שישים ומשהו בסך־הכל. עוד שלשום נפגשתי אתו בקפה. שתה תה עם לימון ופתאום – איננו. נו כן, זה מחכה לכולנו. אחד במוקדם ואחד במאוחר.

כל מודעה, אפילו הצנועה ביותר, של אינץ' על טור, מספרת משהו על זה שהלך לעולמו. רייזינקה. ודאי מפולין. מתאבלים אחיה ואחותה. מסכנה, אפילו בעל לא היה לה. כנראה, לא היתה נשואה מעולם. אחרת היו כותבים: אלמנתו של… אנו מודיעים בצער: הילדים: מתילדה (ניו־יורק), מקס (סאו־פאולו), שאול (תל־אביב). זהו פרצוף המשפחה בימינו, פזורה על פני כל העולם. ודאי לא הספיקו אפילו לבוא ללוויה.

כאשר יחד עם מודעת האבל המשפחתית מופיעה מודעה של השכנים לבית, חברים לעבודה, של ארגוני צדקה, מוסדות ציבור ויוצאי עירו, הרי שהנפטר היה איש חשוב וחשיבותו עולה עם כל אינץ'. ואז מתחילים להרהר: כמה מודעות אני עלול לקבל? לפחות ארבע. אולי רק שלוש, במשרד הם קמצנים. ודאי שלא יתנו בעמוד ראשון.

המעגל מצטמצם, כי כל העולם נוטה למות. רבקה מגבעת ברנר. וחיים מהסניף. יום אחד תפתח את העתון ותמצא שם מודעה על פטירתך. אך אז כבר תהיה פטור מקריאתה.
",ספרות עברית חדשה
רות בונדי,המזל שמביא שברים,"זה לא כלום, סתם חפץ, אגרטל, כוס, פסלון – מה האסון שנשבר? אומות שלמות נעלמו מכדור הארץ, ומה לעומתן כלי חרס? אנשים מתים ולא נשאר מהם דבר ולמה תתאבל על שטות, על קצת חימר שרוף? חבל על הצער, באמת, עוד תזדקק לו לאסונות כבדים יותר.

אבל זה היה דבר יפה כל כך, איילה מחרסינה – וכל פעם שראית אותה נעשה לך חם בלב. מתנה מאחד, מי יודע איפה הוא כיום, וזה מה שנשאר ממנו. אבל לי אין מזל בחיים. אצל אחרים, גם אם הכוס נשמטת מידם, היא נשארת שלמה, נתקלת בשטיח, נופלת על כורסה. אצלי, אצלי הכל מוכרח להישבר לרסיסים.

זה לא רק ענין האיילה. זה משפיע על כל מצב־הרוח. פתאום אתה מתחיל להרהר בחיים ובמוות, ושאין תועלת בשום דבר והכל הבל־הבלים וכסף אין ובעבודה צרות והדירה לא נוחה ולקטנה נזלת ואין נחת בחיים ולשם מה בעצם כל הטירחה.

מה טוב היה, אילו שיבר מישהו אחר את האיילה. היית יכולה לשפוך עליו את זעמך: אתה, תמיד אתה, למה אינך יכול להיזהר? דבר יקר כל כך, אבל לך לא איכפת, לא איכפת מאומה, לא האיילה, לא הבית, לא אני. ואפילו להתייפח תוכלי, ועוד ינחמו אותך ויאמרו לך: אנא, אל תבכי, אני אקנה לך אחרת, יפה יותר, גדולה יותר, את זוכרת, כמו שראינו באלנבי.

אבל מה עושים, כשאין להאשים אף אחד, כשאני עצמי שברתי אותה, אני במו ידי. לחייך באופן מלאכותי ולומר: אין דבר, בין כה וכה נמאסה עלי האיילה מזמן? – לא, זה איום, אנא גורלי, כוכבי, מזלי – אם כבר צריכים להישבר דברים שלי, שלא אני אשבור אותם, שישברו אחרים, ואני רק אתרגז.

זה תמיד בא בסדרות. נשבר חפץ אחד, יישברו שניים, וגם שלושה. ככה זה. קודם מפילה הרוח עציץ, והפוקסיה ששמרת עליה כמו על בבת־עינך נשברת. אין מה להתרגש: יבואו דברים גרועים יותר. קערת הפיירקס מתפוצצת בשעת אפייה. דלת הזכוכית נכנעת לרוח־פרצים. שלושים לירות. אין דבר. אומרים שלא כדאי להצטער על שברי כלים שאפשר לקנות בכסף. כי מה זה כסף? אין לו שום ערך. ביחוד כאשר יש הרבה.

הייתכן שיש משפחות המשמרות כלים לדורות? כנראה, יש להן פרוטקציה אצל אֵל־הזכוכית־והחרסינה. אבל לי, לי אין מזל אצלו. קונים מערכת שש כוסות צבעוניות, כדי שסוף־סוף יהיה במה למזוג יין לאורחים. הראשונה נשברת בזמן שטיפת הכלים, מפני שבדיוק באותו הרגע מצלצל הטלפון והחלב גולש. השנייה הולכת לעולמה בשעת מסיבה. אין דבר, מחייכת המארחת בשארית כוחותיה. העיקר שנשארו ארבע; בדיוק לשני זוגות. גם עם שלוש כוסות אפשר להסתדר: בעלת־הבית יכולה תמיד לומר, כי אין לה חשק לשתות. שתיים, גם זה לא נורא: יש בשביל זוג אורחים. ואחת, אחת זה נפלא, בדיוק מתאים לפרחי־בר. מה לעשות, נצטרך לקנות מערכת כוסות חדשה, אין במה למזוג יין לאורחים.

שוכחים, אין ספק. שוכחים מלחמות ואסונות ושמחה ואהבה, שוכחים תאריכים ושוכחים צער. שוכחים גם את הכלים השבורים. ורק לפעמים, כשאתה עובר ליד חנות עתיקות ורואה צלחת הולנדית כחולה, בדיוק כזאת שהיתה לך פעם, דוקר משהו בלב, כמו מחשבה על אנשים שאהבת, על ערים שעברת בהן.

אנשים נבונים מזהירים אותך: אל תתקשר יתר על המידה לחפצים. היום הם כאן ומחר אינם. יש שריפות, מלחמות, רעידות־אדמה, שטפונות ומהפכות. היום יש לך בית נאה ומחר לא יישאר ממנו מאומה, חוץ מדמי הביטוח – במקרה הטוב. אבל אלה דיבורים סתם. כיצד לא תתקשר לתמונה, לספר, לשולחן, לצעיף? כאילו היו אומרים לך לא להתקשר אל בני־אדם מפני שהם עלולים יום אחד למות.

אין צעד מוטעה יותר בחיים מאשר לנסות ברגע של יאוש למכור משהו מהחפצים היקרים לך כל כך. שנים אתה חי באשליה, שיש לך רכוש בבית; זה דבר יקר מאד, אתה מסביר לבאי ביתך, עוד מבית סבתא. וכאשר אתה בא לחנות העתיקות, מביט בעל העסק בחפץ בעד משקפיים עבים וקובע: שום דבר מיוחד. עשר לירות. אם את רוצה. עשר לירות! שלא אצחק. עשר לירות, זו יריקה בפני סבתא. לכן, אל תצאו עם אוצרותיכם לשוק. זה מקלקל את האשליות.

לא, באמת, בחוץ שמש, ולמה לך להצטער על צלחת שבורה? הנה, הכל אפשר לתקן, צריך רק להדביק את השברים. לא חסר מאומה. ואת אוספת אה השברירים בעדינות ובהקפדה. עוטפת אותם בנייר־משי ומחליטה להביא אותם למומחה לשם תיקון ברגע שיהיה כסף. אבל כסף אין לעולם, והשברים מונחים במגירה חדשים ושנים, עד שביום בהיר אחד בשעת מהפכת פסח או התקפה של נקיון, תאמרי לעצמך: נו באמת, כמה זמן אפשר לשמור על גרוטאות? וטראַך, הכל הולך לאשפה יחד עם הסנטימנטים.",ספרות עברית חדשה
רות בונדי,הממון הארור הזה,"באמת, למה לנו לדבר על כסף. יש דברים חשובים יותר בחיים. האשראי, למשל, כלומר האימון שנותנים הבריות בכסף שאיו לך. משום כך אסור לעשות חובות קטנים מדי. הם מעידים על הכנסות דלות, רמת־חיים ירודה והתמוטטות כלכלית. חוב גדול, לעומת זאת, הוא רק סימן לחוסר אמצעים זמני, שיבוא בהקדם על תיקנו.

מאד לא נעים לעבור ברחוב ולדעת: במכבסה אני חייב 12.50 ל""י, לירקן 5.30 ועוד שלושה תירסים, לסנדלר 65 גרוש, באטליז בעד הבשר הטחון מיום שישי ולחלבן שמונה־עשר בקבוקים. חוב של אלף לירות בבנק מעיק הרבה פחות מחמישה חובות של עשר לירות כל אחד. ראשית כל, לא פוגשים את מנהל הבנק כל בוקר. אבל את החלבן כן. שנית, נוהגים הבנקים לשלוח את התראותיהם באמצעות הדואר, שעה שבעלי החנויות מופיעים באופן אישי בשבע וחצי בבוקר. ונסה נא להשליך את בעל המכולת לפח אשפה כפי שעשית במכתב הבנק!

חובות קטנים יכולים להרשות לעצמם רק אנשים בעלי כליות בריאות: מי שסובל ממוסר, מוטב שישדוד בנק. בכל אופן, במגע יומיומי עם בעל החוב יש לשמור על כמה כללי ברזל: אסור בהחלט להתחמק מפגישה עמו, לקפוץ לתוך אוטובוס דוהר או להיעלם בפתח של בית ברגע שדמותו מופיעה באופק. אסור לחכות עד שישים לך מארב כדי לומר לך: אדון קלוצקין, אתה עוד חייב לי עשרים לירות מהשנה שעברה. להיפך – עליך לגשת אליו בקו ישר, בפנים זוהרות ובחיוך כובש לבבות, לברך אותו לשלום במיטב הקסם שלך, ולפני שיספיק להוציא את הקיטור מפיו, לומר לו: אתה ודאי שכחת, אבל אני עוד חייב לך עשרים לירות! אני זוכר. רק חבל, שכרגע אין אצלי כסף קטן. מחר אקפוץ אליך. אתה בבית אחרי שבע וחצי? בכל אופן מאד שמחתי לראות אותך. ואחר־כך אתה מתרחק בצעדים קלים של איש חסר דאגות. עשית מצווה: חיזקת לבו של איש אשר איבד את אמונו באדם.

בכלל: אל תמהר בפרעון החובות. הזמן פועל לטובתך. יכול לשחק לך המזל ובעל החוב ימות מיתה חטופה בלי להשאיר אחריו רשימת הנכסים שלו. או הוא עלול להסתבך בעסק פלילי, ולא יהיה בו עוד הכוח המוסרי לדרוש כסף מאיש חף מפשע. ואם יש לו עצבים רעועים, הוא עלול גם להתייאש. בכל אופן, לעולם לא כדאי לאבד את התקווה ולשלם. ובעיקר: אל תיבהל מהתראות. המלווים כסף, ובעיקר בריבית הבנקאית המקובלת (+ קומיסיה + דמי שירות + הוצאות משרדיות + תשלום ביטוח + דמי נסיעה + מס שעשועים) אינם ששים להגיש תביעה משפטית. ואפילו אם מלווה אחד ברוב תמימות־נעוריו יפנה לבית־הדין – עד שהעסק יגיע לבירור, יעברו שנתיים, אחר־כך אפשר לחלות והבירור יידחה. עד למתן פסק־הדין עוברות שלוש שנים. בינתיים יורד ערך הלירה – ואפילו הפסדת במשפט, הרווח הוא שלך.

דע לך, כל עוד אתה זקוק לכסף, ידו של בעל הנכסים על העליונה: הוא הנותן לך לחכות בחדר־ההמתנה או בבית־קפה, הוא הקובע את התנאים והוא המדבר אתך מלמעלה. אבל אתה עוד תתנקם בו – רק שיתן את הכסף. אחר־כך הוא ירוץ ויחפש אותך ויחכה ויבקש ויתחנן. אולי עשה לך טובה כשנתן לך את ההלוואה, אבל אם אתה מחזירה לו, אתה עושה לו טובה גדולה כפליים.

דומה ההלוואה לחכמה גנובה: כל שאתה מחזיק בה יותר זמן, כן אתה משתכנע שהיא שלך. כעבור כמה שנים היא הופכת לחלק בלתי־נפרד של אישיותך. מה זה, בעצם, שלי־שלך? אוצרות הטבע קניין האנושות הם. וממה עושים כסף? מהטבע. בעיקר מטבע רע. ובכלל, אם יש למישהו כה הרבה כסף, שהוא יכול להרשות לעצמו להלוות לאחרים, פירושו של דבר, כי אינו זקוק לו. ויש עוד מאה טעמים נגד פרעון החובות ורק אחד בעד: כדי שתוכל לעשות חובות גדולים יותר.",ספרות עברית חדשה
רות בונדי,הנרות הללו,"החג היפה מכולם הוא חנוכה, והדבר היפה בחנוכה זה הדלקת הנרות, והיפה בנרות זה אורם הרך, הזהוב, הזוהר, המרקד עם הרוח ומרצד על כתלים, המחליק קמטים ומלטף עינים עייפות. לגבינו, דור הקילוֹואטים, טמונות בנרות הדונג כל נפלאות החיים. נרות דולקים, מנגינה שקטה, כום יין, רוח אביב – נו טוב, גם אחרים היו צעירים.

נרות דונג רומנטיים כל זמן שאורם אינו דרוש לשום מטרה מעשית – חוץ מרכישת לב נערה. לפעמים, בשעת סערה או גשמי זעף או סתם בגלל תקלה טכנית, כאשר חברת החשמל עושה חנוכה ולא בכסלו, ואתה מוציא ממדף מלאי הברזל חבילת נרות מאובקים ומנסה להמשיך בעבודתך כאילו לא קרה כלום, אתה תמה: כיצד עבדו פעם לאור נר אחד, התופרת הקטנה, הסופר הרעב, המלחין הבודד, כיצד כתבו ויצרו אז באור החלש, החיוור הזה? כיצד הגנה עליהם הלהבה המהבהבת הקטנה הזאת מפני החושך הגדול?

לכן היו פעם קשרי המשפחה חזקים כל כך, בגלל הנר היחיד שדלק בחדר וכולם ישבו סביבו ואת כולם הוא איחד, כי מעבר למעגלו היה החושך. עכשיו, בתקופת החשמל, לכל אחד אור משלו, שישים וגם מאה קילוֹואַט, על התקרה וליד המיטה, מעל השולחן וליד הכורסה. המעגל נשבר. אין עוד הכרח להתלכד בפני החשכה סביב.

לפעמים, כשכבה החשמל, נעשית תל־אביב לפתע קטנה ושקטה כל כך, כעיירה בתוך יער. פה ושם מהבהב נר או נדלקת מנורת נפט, האמהות קוראות מהמרפסת: דני, 'כנס הביתה! חושך בחוץ. יושבי בתי הקפה מנמיכים את צחוקם ומישהו בלב רחוב דיזנגוף מגלה לפתע כוכבים וירח. באולם הקולנוע דולקים כמה נרות אדומים, הצעירים נשענים ראש אל ראש והמבוגרים יושבים במבוכה. באמת, מה זה, מתמרמר הבעל, כבר היו יכולים לתקן את הקצר, והאשה נאנחת: זה ייגמר מאוחר ולא נתפוס את האוטובוס ומחר יום כביסה. לא, זה לא עשר הדקות של זמן אָבוד, זה חוסר הבטחון של איש־הכרך בחושך.

אי־שם במחסן עומדת מנורת הנפט שקנינו בפרוץ מלחמת סיני. רצנו אז מהר לחנויות – נייר שחור ונעצים ונרות ומנורת־נפט ולמטה כבר צעק איש הג""א: לכבות את האור, קומה שלישית מצד ימין! כמעט ולא השתמשנו בה, במנורת הנפט. לפני שהספיקה הפתילה להשחיר, נסתיימה המלחמה, ואנחנו תלינו את המנורה על מסמר במרפסת המטבח. עכשיו חלקי־המתכת כבר אכולים חלודה והעששית מאובקת, אבל נמשיך לשמור עליה. בדור זה אין מה לדעת.

*

זה היה פעם סמל העושר בעינינו, לא מטילי זהב ולא עטרות יהלומים. רק דבר אחד: להשאיר את האורות דלוקים גם כשיוצאים מהחדר. כבר באגדות ילדותנו נבדלו העניים מהעשירים בכמות האור: בארמון הנסיך היו כל החלונות מוארים ובביקתת חוטב־העצים דלק נר אחד ויחיד. ובבית היה זה תמיד אותו הפזמון: מי שכח לכבות את האור באמבטיה? למה השארת את האור במטבח דולק? מתי תלמדו לכבות את האור בפרוזדור? וכשיצאה המשפחה מהבית, בדקה אמא פעם ופעמיים בכל החדרים: שמא נשארה חלילה מנורה אחת דולקת.

ואז אמרתי לעצמי: כשאהיה גדולה, יהיה לי אור בכל הדירה כל הלילה ואני אלך מחדר לחדר ולא אכבה. והנה, זה אחד מחלומות הילדות המעטים שהתגשמו: האורות דולקים – וחברת החשמל מרוויחה. ותמיד אחרי שמגיע החשבון מתחילות נקיפות מצפון של עקרת־הבית: היינו צריכים לחסוך. מי שכח לכבות את האור באמבטיה? ואי־שם בלב ילדה נרקם חלום: פעם יהיה לי בית ובו כל האורות דולקים.

וגם על זה חלמנו: לכבות בכל שעת לילה שרוצים. בבית, בצבא, במחנה, בבית חולים: כיבוי אורות! לכבות את האור! כולם לישון! זהו החופש, אמרנו, לקרוא כמה שרוצים, עד חצות, עד שתים, אפילו עד אור הבוקר. עכשיו יש החופש ואין הכוחות.

*

משום כך קינאנו בגויים: על הנרות שהיו להם בחג המולד. עשרות נרות על עץ אשוח, מאות על העצים הגדולים שניצבו בכיכרות הכרך, כל חלון־ראווה ועץ־מולד משלו. ידענו, יהודים זה משהו אחר, טוב יותר, כי אותנו בחר אלוהים, רק חבל שלא נתן גם לנו עץ דולק כזה.

ביום הראשון לחנוכה, כשדולקים רק נר אחד והשמש, אז החדר עוד חשוך קצת. אבל כשדולקים כל השמונה, כל נר בצבע אחר, זה היום היפה של חדר־המגורים. ולמחרת, כאשר מצחצחים את החנוכיה כדי לשים אותה בחזרה למזנון, נאנחים: חבל שזה נגמר. היה בית יפה כל כך עם הנרות הדולקים. בית ביתי ממש.",ספרות עברית חדשה
רות בונדי,העצלנות המתוקה,"עצלנות… אההה… עצלנוווווווות. דבר נפלא. אחת התכונות הנעלות ביותר. רק עצלנים מסוגלים להחזיר את העולם לאיתנו. רק הם יכולים להציל את האנושות מכליה. מי ממציא פצצות? מי זומם מלחמות? מי משלח טילים? אגשים חרוצים, העושים לילות כימים, לא יודעים מנוחה ושקט, עובדים, עמלים, טורחים, מתאמצים. ומכאן כל הצרות – הם עובדים יתר על המידה. אילו היו ישנים מעשר בערב עד שמונה בבוקר, נחים בצהריים, לא מתאמצים בשעות היום ואוגרים כוחות בערב, היו פני העולם אחרים. ואנו היינו עוד מאושרים כמו קופים בין עצי הקוקוס על שפת האורינוקו.

עצלן הוא מטבעו מתון, שקול, מיושב בדעתו, אינו אוהב מהפכות, מלחמות, מהומות. העיקר שיהיה שקט. אילו היו העצלנים שולטים בעולם, היה המקום נוח לאין שיעור. רק שאין להם כוח להגיע לכך. כל הנזק בא מקנאים שלא יודעים מנוח, שהם משוגעים לדבר, מסורים לעניין. איש עצל רוצה רק דבר אחד: מנוחה, שלא יטרידו אותו, שיתנו לו לחיות ולבזבז את הזמן כאוות נפשו.

לבזבז? זה בזבוז זה, לשבת על שפת הים מול הגלים העולים ויורדים, העולים ויורדים, שעות על שעות, עד שהאזניים אטומות משאון הים והעיניים מסונוורות מרוב אור? סרטן עשה לו חור בחול. מקל אלמוני צייר קו בחול שאינו מוביל לשום מקום.

ואולי זה בזבוז זמן לשכב על הגב, להשעין את הראש על הכר ולהביט בתקרה? לא הייתם מאמינים, כמה דברים אפשר לראות על התקרה החלקה, הלבנה הזאת. עכביש מתרוצץ חסר־מנוחה כעקרת־בית עם בוא האורחים. זבוב אלמן, שאשתו מתה עליו בפצצת הדידיטי האחרונה, מתנמנם לו בפינה. כתם של אור נע עם הרוח. לפעמים הוא נראה כים כינרת ביום חמסין ולפעמים כצלחת מרק פירות בקיבוץ. ויש גם סדק בתקרה, הדומה לווריד בידה הרועדת של זקנה. ובקיר תקוע מסמר, בודד כעץ בחולות. מי שׂם אותו? לאיזו תמונה נועד? אולי היתה תלויה עליו נערה יפה שהזקינה מזמן, או היגרה לאוסטרליה.

בחצר קמה מהומה גדולה. קול אשה צועק: אני אהרוג אותך. נראה שדורית שוב מסרבת לאכול. הגברת קושניר מתערבת. הייתי יכולה לקום ולראות מה העניינים, לולא הייתי עייפה מדי. התקרה עדיין לא נחקרה עד תומה.

כמה דברים אפשר היה לעשות, אך אין זמן כשלא עושים דבר. רק האנשים העסוקים הטרודים האלה, תמיד שעתם פנויה למבצעים חדשים. הם עובדים עשר שעות ומתעמלים שעה, קוראים ספרים רבי־עניין ושומעים סימפוניות של ברטוק, הולכים למספרה ולרופא־עיניים, נפגשים עם ידידים בבית־קפה, רואים הצגה, אוספים בולים, עונים על מכתבים ועוד יש להם זמן לחיות.

אבל לנו, לעצלנים, קשה לאין שיעור. ברגע שהתחלת להידרדר במדרון חוסר־המעש אין לך עוד זמן למאומה. בטלנות דורשת את האיש בשלמותו. כל תנועה מסובכת כל כך. שיחה בטלפון, רחיצת פנים, אכילת פרוסת לחם. כל אלת הם מבצעים הדורשים מאמץ שאינו עומד בשום יחס לתוצאה המושגת. עד שמרימים את הראש ומורידים את הרגל מהספה ומכניסים אותה לנעל־בית. בעצם, לא צריך נעל. לא כדאי לקום בכלל. אתה מחזיר את הראש על הכר. אחר־כך. מחר. פעם אחרת.",ספרות עברית חדשה
רות בונדי,הצד השני של האגורה,"עיגלו את מחירי הנסיעות באוטובוסים ולא יהיו עוד כרטיסים בחצאי גרושים, סליחה, חצאי אגורות. רבותי, התופסים אתם את משמעותם העמוקה של הדברים? הרי בכך באה לסיומה תקופה בתולדות הישוב, שתהיה ידועה לדורות הבאים כתקופת תווי־מגן־דוד־אדום. צר לי על כך לא מעט, ולא בגלל ענין מיוחד בתקציבו של אותו ארגון רב־תועלת, אלא מפני שקשה לי להיפרד מאותם הפתקים הקטנים, המלוכלכים, המקומטים, הקרועים, שערכם הנומינאלי היה חמש פרוטות, אך ערכם הממשי גדול לאין שיעור.

תווים אלה נתנו לך, לפחות, פעם ביום הרגשה, כי אכן עושה אתה מעשה טוב, מצווה ממש וגם אתה נדבן, אולי לא ידוע כל כך כרוטשילד, אך לא קטן ממנו. נהג האוטובוס מסר לידך, יחד עם הכרטיס והעודף, תו של חצי גרוש, ואתה זרקת אותו, את התו, בג’סטה גרנדיוזית לתוך פח האשפה או על רצפת כלי התחבורה. בזה הראית לכל הרואה, כי אתה יכול להרשות לעצמך לבזבז כסף, כי לבך פתוח לצרות הזולת וידוע לך, כי תמורת כל תו שזרקת מקבל מגן־דוד־אדום חמש פרוטות טבין ותקילין.

נכון, לא כל האנשים נתברכו באותו רוחב־לב, והיו נוסעי אוטובוסים ובעיקר נשים, שאצלם זה שייך למסגרת שגעון הסדר והנקיון, שאספו את התווים בארנק הכסף עד שהספיקו כדי תשלום נסיעה שלמה, דבר שנתן להם הרגשה של חסכנות וחוש פיננסי מפותח. אמנם, היו נהגים חסרי נימוס בסיסי, שסירבו לקבל יותר משניים־שלושה תווים בבת־אחת, ועל־ידי כך מנעו בזדון מאוספי תווים את הסיפוק האמיתי ליצר חסכנותם.

ברור לי, כי לקבצנים יביא חיסולם של תווי מגן־דוד־אדום הקלה ניכרת. באמת אל תחשדו בי, אני מעולם לא הייתי עושה זאת, אבל היו עד עצם היום הזה אנשים שנהגו לתת את תווי חמש הפרוטות במקום נדבה. איש כזה, כמובן, קיפח את כל כבודו בעיני פושט היד, ואם זה לא זרק לו את הפתק בחזרה לפרצוף, הרי רק מפני שהוא ג’נטלמן, הקבצן.

היו זמנים, שהפתקים היו בגדר מטבע לפחות אצל הילדים. הפעוט התחנן: אבא, תן לי כסף – והאב נדיב־הלב הוציא מכיסו שני תווים של חמש פרוטות. אם היתה לילד פרוטקציה אצל בעל הקיוסק, קיבל בעדם סוכריית מנתה או טופי אחד. אבל עיני צאצאינו החמודים נפקחו זה מכבר וחצאי הגרושים חדלו להיות דבר של ערך אפילו בעיני ילדים. אין מודד טוב יותר לאינפלציה מאשר קבצנים וילדים. אילו הייתי במקומו של אשכול, לא הייתי מתייעצת לא עם כלכלנים ולא עם מומחים פיננסיים, אלא הייתי, פשוט, שואלת ילד: “כמה עולה הדבר הזול ביותר בקיוסק?” ואת הקבצן: “איזה מטבע נותנים לך עכשיו בנדבה?”

כן, רבותי, פעם בזמנים הטובים ההם, עוד לפגי שמונה־תשע שנים, היו נותנים לפושט־יד מטבע של מיל והוא עוד אמר תודה רבה. אחר כך עברו לחמישה מילים. ברגע שהרגשת, כי הקבצנים מתחילים להביט בך בזלזול ולא מתייחסים אליך ביראת־הכבוד הראויה לך, ידעת, כי הגיע הזמן לתת גרוש שלם, הלא הן עשר פרוטות ז""ל. לפתע, לפני שנתיים־שלוש הרגשת – גרוש זאת לא סחורה. מה עוד אפשר לקנות בגרוש אחד? שום דבר, לא מסטיק ולא גזוז, לא בייגלה ולא גרעינים. גרוש אחד בודד לא שווה פרוטה.

עכשיו תעברו ליד פושט־יד בקרן הרחוב ותביטו לתוך הכובע שלי מה תראו בו? רק שילינגים. אני יודעת – יש טריק כזה, את הגרושים מכניסים לכיס כאשר אף אחד לא מסתכל, ואת המטבעות הגדולים יותר משאירים לראווה, אבל גם זה סימן. בעבר לא היה קבצן מעז להשאיר מטבע של שילינג בתוך קופסתו, שמא יחשבו הבריות, כי ליום אחד כבר קיבל די.

תסלחו לי על הביטויים הלועזיים, על השילינגים והגרושים, אבל זה ענין של הרגל. עוד לא התרגלנו לפרוטות וכבר מחסלים אותן. ועד שנאמר סתם ככה, בתור לאוטובוס או בדואר “אולי יש לך אגורה?”, יעבור עוד זמן רב. לעת־עתה הייתי מתביישת לדבר בקול רם על אגורות, שלא יחשבו אותי לחברת האקדמיה ללשון העברית. לומר אגורה, זה איכשהו לא טבעי, כמו לאכול פלאפל במזלג.

אם חושב מישהו שם למעלה באוצר, שאנחנו, עמך, להוטים אחרי מטבעות חדשים, אינו אלא טועה. אנחנו אוהבים את הישנים, אלה שאנו מכירים גם בחושך, שאפשר להוציאם מהארנק בלי להביט. ברגע שאתה חייב להסתכל במטבע לפני שאתה מוציא אותו אינך בן־בית, אלא תייר בארץ שלך. אגורה, זה אולי שם יפה מאד ולפי כל המקורות המוסמכים, אבל עד שנתרגל אליה, כבר יהיה לנו ודאי שם מטבע אחר.",ספרות עברית חדשה
רות בונדי,השם ירחם,"חוקרי הנפש הטהורה בני ימינו נוכחו לדעת, כי אופי האדם, גורלו ותסביכיו נקבעים עוד בהיותו דייר־משנה אצל אמו, בעצם, זה מה שאמרו זקנות הכפר עוד לפני אלף שנה (“אל תביטי באש, יהיה לך ילד ג’ינג’י”), אבל ככה זה אצל מלומדי הרפואה: בסופו של דבר חוזרים תמיד לתה־מנתה ולתחבושת קרה, אלא שלוקחים עשר לירות בעד הביקור.

אך יותר מגאֶנים ותורשה, חוויות עוּבּר ותענוגות יניקה, קובע את גורלו של הרך הנולד השם הניתן לו על־ידי הוריו, בדרך־כלל, באופן מקרי ביותר. האנשים מסגלים את עצמם לשמות, האמינו לי. הייתכן בחור בשם זלמן, הלובש מכנסי ג’ינס הדוקים ונעליים מחודדות ומסתובב עם הבריז’יט שלו ליד מוגרבי? פשוט, אי אפשר. זלמן מוכרח להיות בטלן במקצת, המחפש את יום האתמול האבוד. בתיה, בלה וברוריה לעולם תישארנה בחורות הגונות, כי עם שמות כאלה לא ניתן להן לצאת לתרבות רעה. בחור הנקרא שחר לא יכול להיות קצב או מתאגרף מקצועי, אפילו ינסה. הוא לא עשוי לכך.

לפי מצב העניינים כיום עלול השם להיות למכשול רציני בדרכו המקצועית של הנער. קראו לו יחזקאל, נתנאל או מתתיהו ולעולם לא יוכל לעבוד במכון לפריון עבודה. (בכלל, את אלהים אין מכניסים עוד לשמות, הוא לא באפנה). קראו לילד מתוך חיבה אברמיקו וגמרתם את הקריירה האקדמאית שלו. פרופסור אברמיקו? לא היה ולא יהיה. בחור בשם דרור, חרות או עודד יהיה לרב או חוקר־תלמוד? השם ירחם!

אבות אבותינו חסכו לעצמם את המאמץ השכלי של בחירת שם לילד: תמיד היו סבים וסבות, דודים ודודות, שהלכו לעולמם ולא השאירו ליוצאי חלציהם מאומה חוץ משם מקורי: אברהם ושרה, רחל ולאה, יעקב ויצחק. אבל בימינו אין מאמינים עוד, כי זכות אבות עלולה להגן עלינו מפני מלחמה אטומית, ולכן אין גם טעם להחניף להם בשמות לזכרם.

עכשיו כל השמות מקוריים. ענת, למשל, זה שם מקורי ביותר – אצל ענת הראשונה. אבל כיום, כאשר כל שנה נולדות אלף ענתות, מוטב כבר לקרוא לילדה פייגה. אגב, ענת זה שם אופייני לתקופה חסרת האופי שלנו. לא אומר מאומה, אינו מעורר שום אסוציאציות, לא מחייב. אך, כמובן, מצד שני אסור לבחור בשם מחייב מדי. תזכו את הילדה בשם יפה או ורדה והיא תסבול מתסביכי נחיתות כל ימי חייה.

הורים רואים לפעמים נגד עיניהם רק את התינוקת החמודה בעלת הידיים השמנמנות והישבן הוורדרד ושוכחים, כי מהשם אין אדם נפטר גם אחרי שיצא בדימוס. סנאית כזאת, עכשיו היא בת שש־עשרה וחמודה אבל תארו לעצמכם סנאית בת שישים בנעליים אורתופדיות וסיכת בצלאל.

הורים שקולים בדעתם בוחרים בשם פרטי שהוא טוב גם ליצוא, אמנם, אנחנו מהישוב ומעורים בחיי הארץ, אבל לעולם אין לדעת. דניאל, רפאל, מיכאל וגבריאל, זה פירמה גם בחוץ־לארץ. לך והסבר לגויים, איך כותבים יששכר או גדליה. ישברו את השיניים. ונוסף לכך, לא כל אחד צריך לדעת, שעשו לו ברית מילה. אורלי – זה שם מצוין. הכל יחשבו, כי נולדה באולם ההמתנה של שדה תעופה. אשר לבנות, אפשר להמליץ בפה מלא על שמות בינלאומיים כמו דינה, עדנה, מיכל, עליזה.

מעניין, ששמות לועזיים מצלצלים תמיד יפה יותר. תביטו, למשל, בבחורה ששמה Aimee. מה אתם רואים? איזה רוך, איזה סאֶקט, איזו התגלמות היופי הנשי! מה לעומתה אהובה? המונית, רועשת, צוחקת בקולי קולות. או גרייס? ממש משגעת. אבל חסידה? שמלה עם שרוול ארוך וגרבי כותנה בהירים.

אסור בהחלט לבחור שם מתוך התלהבות ראשונה למאורעות אקטואליים, אחר־כך מתרוצצים ילדים כל ימי חייהם עם שמות כמו מדינה, עצמאות, צהלה או סיניה ולא יודעים במה חטאו. הורים מודרניים בוחרים בשם קצר וקולע, העלול לחסוך לנושאו כוחות (בשעת החתימה), כסף (במשלוח מברק), איות (בשעת שיחת טלפון). לכן שורצים במדינה טל, גיל, רן, דן, בן, רון, שי, גד – כמו זבובים לפני שהמציאו את הד. ד. ט.

בעצם, לשם מה כל כאב־הראש? בסך־הכל לא משנה באיזה שם בוחרים. בסופו של דבר, תמיד יוצא איזה כינוי־חיבה מסוג מוקי, שוקי, גתי. אתי, ארי, מרי, איצי, ביצי, טיני, ויני. ושום קמטים או שערות שיבה אינם מעידים על הזיקנה המתקרבת ביתר עוז מאשר היו""ד שהבריות מחקו משמך הפרטי. כאשר שושי הופכת לשוש, הגיע הזמן לחפש חתן, וכאשר שוש נעשית לשושנה, מוטב לפנות לקוסמטיקאית טובה.",ספרות עברית חדשה
רות בונדי,זאת הבעיה,"בחצי אוזן, בין קצף וסכין גילוח אתה שומע את קול הקריין: תאונה קטלנית, עשרה הרוגים. אתה נדהם ומזועזע. זהו, כל הזמן אמרת, חזרת והצהרת: חייבים לעשות משהו למען הבטחון בדרכים. כיום מסוכן יותר לנסוע מגבעתיים לתל־אביב מאשר לאכול ארוחת ערב עם צ’ומבה בקאטאנגה. והרי החדשות במלואן. איזו אכזבה! כי ההתרגשות היתה מיותרת. זה לא קרה בארץ. עשרים הרוגים ביפאן חשובים פחות מחזיר חי אחד בישראל.

כזהו טבעו של אדם: מתחיל להתעניין בצדק וביושר ובבטחה ובהיגיינה רק כשזה נוגע לו. יכתבו מאה מאמרים על ריבוי החולדות, מה זה עסקך? אתה גר בקומה הרביעית ומימיך לא ביקרה אצלך חולדה. כן, אילו היית גר בחצר, אז היתה זאת בעיה ציבורית ממדרגה ראשונה. מה זה? איפה אנחנו, בג’ונגל? העיריה חייבת לפעול ללא דיחוי! השאננות הזאת גובלת עם פשע.

רק שאיש לא יודה בכך. לא יבוא אדם ויאמר: אדוני תכתבו בעתון משהו נגד החופש הארוך בבתי־ספר. הילדים שלי עולים לי על העצבים. עושים לי את המוות. אפילו עתון אי אפשר לקרוא במנוחה. לא, במקום זה הוא יכריז: מן ההכרח להקנות לדור הצעיר השכלה נאותה, כי עתידו עתידנו. וכיצד ייתכן להשאיר את הנפש הרכה בלי מזון רוחני שבועות רבים כל־כך. הרי זה חטא לא־יסולח.

אם אתה קורא בעתון קטע נזעם על יחס הזלזול של התיאטרון העברי למחזה המקורי מסוג “הגיע הזמן לשים קץ לתלות במחזות הלועזיים הקלוקלים! במה אנחנו נופלים משאר אומות העולם, אנחנו עם התנ”ך והפלמ“ח?” תוכל להתערב ללא כל סיכון על אלף פונט, שכותב השורות הוא סופר צעיר ומבטיח שאת מחזהו סירב התיאטרון לקבל.

צריכים לדעת לקרוא בין שורות העתון, בין פסוקים במכתב, לשמוע בין המלים של נואם. אנשים אינם רוצים להיראות אנוכיים. זה פויה. עוד בגן לימדו אותנו: תתחלק עם יוסי! תשאיל את הטנק שלך לרני! קודם כל מכבדים את החבר! מה? אני חושב על עצמי? רק טובת הכלל נגד עיני.

יש לי נושא בשבילך. למה לא תכתוב על הפליית המורים התיכוניים לעומת המהנדסים? יהא לבך סמוך ובטוח, כי המדבר אינו מהנדס. העורך קובע, כי הגיעה העת לטפל בבעיית הפקעת המחירים של כרטיסי קולנוע. למה דווקא? כנראה, רצה ללכת במוצאי שבת לסינמה ולא היו כרטיסים בקופה.

לעולם לא היתה בעיה מעניינת פחות מצחנת הירקון – בשביל תושבי ירושלים בכל אופן. אך מכיוון שמרבית עתונאי תל־אביב גרים על גדות הירקון ומפני שרוב המערכות שוכנות בתל־אביב, זכתה הצחנה1 לכיסוי ולטיפול שסרחון על גדות הקישון לעולם לא היה זוכה לו.

באמת נכון, האדם חייב להילחם למען דברים ללא פניות אישיות. לקרב נגד הפליה, דיכוי, אי־צדק! גם נגד הלנת השכר צריכים לפעול במלוא המרץ. שמיני לחודש ועוד אין משכורת. אמנם יש כמה הזדמנויות נדירות, שבהן נעשים רגישים לגורל העולם. כשיש כאב־שיניים, למשל. באמת, איזה מקום זה, כדור הארץ שלנו, מלחמות בלי סוף, שפיכת־דמים, רעב ומגיפות. גם כשלון בעבודה עלול לשנות את היחס לסבל האנושות. או ריב עם הידיד. האנושות סובלת כשאנו סובלים.?

ואולי בכל זאת יש אי־שם צדיק אחד בסדום־סיטי זו, שנוגע לו דבר גם כשאינו נוגע לו. אבל אז ודאי לא מתייחסים אליו ברצינות. סתם נודניק. מקים צעקות בלי שזה יהיה מעניינו. איש לא מציאותי, דון קישוט. מוכרחים להילחם בפגעים, נכון, אבל צריך לדעת מתי, כשהמדובר בבעיה חשובה. אתמול, למשל, קרה לי באוטובוס…",ספרות עברית חדשה
רות בונדי,חמסין ביריחו,"שלושה ימים ישבו שני המרגלים ממטה יהושע בן נון בהרים וחיכו עד שישובו הרודפים אחריהם ליריחו, ושלושה ימים עמד האוויר מעל ראשם ללא תנועה, גרונם ניחר בחום הלוהט ועיניהם עייפו בשרב הכבד. ‘נעלה על הצוק’, אמר יפקד, הצעיר מהשניים, בחור גבוה ובעל שרירים, ‘שם נראה אותם מרחוק’. זיקית, שנחה בין הסלעים, ברחה מפניהם.

‘רבונו של עולם’, אמר קראיה, אחד מוותיקי צבא יהושע, וניגב את טיפות הזיעה מעל מצחו המקריח, ‘איזה חום! אקלים יש להם כאן, בארץ המובטחת, השם ירחם. אתה מרגיש את החמסין? הרי הוא כאבן בראש’.

‘במדבר לא היה טוב יותר’ קבע יפקד והוריד את התרמיל מעל גבו.

‘נכון’, הסכים קראיה, ‘אבל יש הבדל בין מעברה ושיכון קבע. כאן אנחנו עתידים לשבת כל ימי חיינו. שמעת מה שסיפרה אתמול רחב? לא מחזיקים מעמד באקלים כזה, בעיקר הגברים. שבץ לב ונגמר הענין’.

‘חתיכה לא רעה, רחב זו’, נזכר יפקד, ‘רק קצת שמנה מדי. אבל עיניים היו לה כאש’.

חמישים שנה, זה בעצם לא כלום, השנים הטובות של הגבר, הרהר בלבו קראיה. עכשיו, כשיגיעו הנדודים לקצם כדאי לחפש אשה. לא טוב להישאר לבד לעת זיקנה.

יפקד צייר את מפת הסביבה באבק השביל, כדי לזכור כל פרט ופרט. על מבצע זה אפשר לזכות אפילו בסגן.

קראיה הביט במעשה יפקד בבוז גלוי: ‘מה אתה חושב שתקבל מיהושע? תודה רבה, הוא יאמר לך, מלאת את תפקידך בנאמנות. וזהו זה. מלים יפות במקום תשלום הוגן. היית צריך לשמוע מה שדיברו ביריחו. איזה שכר מקבלים שם החיילים! ואיזה אוכל! בשר כל יום. וביצים כמה שרוצים. וחופש כל שבוע. ביריחו יודעים להעריך את צבאם’.

צל הסלע נע בעקבות השמש ופנה מזרחה. ‘נזוז קצת’, אמר יפקד, ‘בשמש גרוע עוד יותר’.

‘שילך הוא, יהושע, לרגל את הארץ. שיראה הוא מה זה שלושה ימים בהרים בלי מים. והפחד שיתפסו אותך! היה לנו עוד מזל. לולא רחב זו כבר היו גוויותינו מקשטות את חומות יריחו. מישהו היה צריך לאמר לו, לבן נון, שיעשה את העבודה בעצמו, בשכר האפסי שלו’.

יפקד כבר לא שמע אותו, הוא נרדם, ראשו נשען על התרמיל.

איך אפשר לישון בחמסין כזה, חשב קראיה, כל הלילה לא עצמתי עין. אנחנו לא נוכל להילחם בחמסינים כאלה. זה יהרוג אותנו.

שקט שרר למעלה על ההר. גם הזבובים עייפו. והשרב עודנו כבד.

'אנשי יריחו אינם חוזרים. נוכל לשבת בהרים עוד שלושה ימים נוספים. אקלים לגמלים. משה יכול היה לדבר קצת על לבו של אלהים, שיתן לנו איזו ארץ אחרת, שווייץ או הולנד. דווקא כאן, בשממה. כפי שאמרו ביריחו: שמונה חדשים חום לוהט וארבעה חדשים גשם שוטף. אמנם יפה מצדו של משה, שהוציא אותנו ממצרים, אין מה לומר, אני הייתי אז רק תינוק, אך אני זוכר מה שאבי, זכרונו לברכה, היה מספר, אנטישמיות איומה. ומסים בלי סוף. ועבודת פרך. טוב עשה משה, שלקח אותנו משם, רק שלא בחר בארץ הנכונה.

אך לך ודבר עם יהושע. יאמר לך מיד, כי אדוננו מלך הצבאות יהיה אתו כפי שהיה עם משה, חזק ואמץ. אך בכתב אין לו מאומה ובסופו של דבר הוא יצטרך לסמוך רק עלינו.

‘לא הייתי מתנגד למקלחת קרה’, נאנח יפקד.

האוויר היה מחניק וגם בלילה לא באה הרוח. כשאחזור למטה, החליט קראיה, אומר ליהושע את דעתי, בלי כל פחד, דעתי עליו ועל הארץ המובטחת הזאת. ועל אנשי יריחו ועל המבצר שיש להם. ואיזה נשק. מה אנחנו נגדם עם חצי תריסר התותחים שלנו? איזה חום, ריבונו של עולם, איזה חום!

למחרת היום נשבה רוח קרירה ועל העשבים נוצצו טיפות טל. מהפסגה ראו האנשים את אנשי משטרת יריחו חוזרים לבסיס. אז שבו שני המרגלים למחנה בן נון.

– ואיך היה? – שאל את השבים השומר ליד שער המחנה.

– ‘נמוגו כל יושבי הארץ מפנינו’, אמר בגאווה יפקד.

– ‘כן, נוכל לנצח אותם’, אמר קראיה, ‘רק שאתמול היה חמסין איום’.",ספרות עברית חדשה
רות בונדי,טיפת שמן למדורה,"מהמרפסת רואים תמיד אותם הדברים: את אמא של דורית מגהצת במטבח ואת בעל המכבסה לבוש גופיה מטפל בעציצים ואת השלייפרים אוכלים ארוחת־ערב על מפת ניילון קרועה. הערב יש פנים חדשות למראה – באופק רוקדים אורות אדומים, קופצים מעלה ומשתחווים ארצה, עולים השמימה ונעלמים בחושך, מדורות ל""ג בעומר.

אומרת הגברת שלייפר לבעלה: שוב משחקים הילדים באש, לא פלא שיש שריפות רבות כל־כך. גם בלי להכיר אותה ואת מידות לבניה התלויים לייבוש אפשר להבין – אשה מזדקנת. על־פי יחסה אל האש נקבע גילה. אדם שאינו מסוגל עוד להתלהב מלהבות, שלא נמשך אל האש ולא נהנה ממנה, שמחת החיים עזבה אותו ובלבו לא נשאר אלא הפחד. פחד מפני שריפות. ליתר דיוק – אבדן הרכוש.

האדם נמשך אל האש. לא זאת המאולפת, המשועבדת שבתוך פיירסיידים ותנורי־גז, המחממת רק את הגוף, אלא אל הלהבה הפתוחה החפשית העולה מעצים, אל מה שנקרא נשמה. ככל שאתה רואה בכתב־עת אמריקאי צילום של חדר מגורים עם אח בוערת או בסרט צרפתי תמונת הנאהבים ליד האש (ולפי גובה להבותיה נמדדת חזקת הלהט), אתה נאנח: אהה, כאשר יהיה לנו כסף, נבנה לנו אח פתוחה בחדר. עוד מזל, שלעולם אין מגיעים לכסף: היית מקלל את יומך. אש פתוחה משחירה את הקירות, מקלקלת את הפוליטורה, מלכלכת אח השטיח וגורמת לטרדה בלי סוף. אבל מי חושב על נוחיות כשהמדובר ברומנטיקה? ידוע – השניים, פשוט, לא יכולים לחיות בכפיפה אחת.

בני־אדם אוהבים שריפות. כמובן, לא אצלם בבית, אבל אצל אחרים, במרחק בטוח. מביטים בלהבות מרשרשות ואוכלות את הקירות, בווילונות בוערים הדומים לציפרי־אש, שומעים צעקות, בכי, פעמוני מכבי־האש ומרגישים: אני חי. אני נמצא בתוך העניינים, מאורעות חשובים מתרחשים סביבי. יש מה לראות, יש מה לשמוע, יש מה להריח. ולמחרת בבוקר, כשמביא העתון רק ידיעה יבשה של שלוש שורות על דליקה שפרצה במחסן הבגדים של האחים לבונטין, אתה מאוכזב עד עומק נפשך. רימו אותך: להבות כאלה גבוהות, וידיעה כזאת קטנה.

הכל יודעים: מכבי־האש עושים שליחות חשובה למען האנושות בכלל ולמען המולדת בפרט. אבל יכול להיות, שלא שליחותם הנשגבת מושכת אותם אל עסקי כבאות: הם אוהבים את האש ואת ההתמודדות עמה. וכאשר יושבים מכבי־האש בתחנה תוך חוסר מעשה, משחקים קלפים ושותים תה עם לימון, מתפללים הם בסתר־לבם לאיזו שריפה בריאה – שיהיה שמח.

להיות צופה בקרב בין אש ומים, זה באילו היית נוכח בבריאת העולם: יש משהו קדמון, קמאי ממש, במאבק סילוני המים בלהבות. וכשאתה רואה שהמים יכולים לה, לאש היפה, אתה מתעצב במקצת: זה נצחון השכל על הרגש. יודעים – האש מזיקה והורסת ומשמידה ומסוכנת. אבל מה לעשות כשהיא נפלאה כל כך! ככה זה, אש ולהבה מעוררות תמיד מחשבות עמוקות על דברים גורליים – חיים ומוות, כסף ומחלות.

במרוצת השנים מוותרים על המיסטיקה שבאש ומעדיפים את הצד הקולינארי שבה, צלי, כבש, תרנגולת, תפוחי־אדמה, חצילים, טעמם משתנה להפליא אחרי שנגעה בהם האש. הנה האמריקאים, אנשים מתקדמים כאלה, יש להם טלוויזיה וצוללת אטומית, אך כשרצונם בארוחה מעודנת, הם יוצאים לגינה ומבשלים על אש פתוחה. ולמה, אתם חושבים, בנייני הכרך מואָרים כל כך בלילה? אורות הניאון הם רק תחליף עלוב לאש המכריעה את הלילה.

ולכן סגרו את הרדיו, הניחו לעתון, עזבו את הבית וצאו להביט מעט במדורה. אל תתביישו, תמיד תוכלו לומר, שבאתם להשגיח על הילדים שלא יעשו נזק. הסתכלו בלהבות הרוקדות ותיזכרו בזמנים שעברו, וכאשר תחזרו הביתה, תרגישו אחרת: ניצוץ קטן נאחז בלב.",ספרות עברית חדשה
רות בונדי,יהי רצון,"אכן, עת חגיגות העצמאות הגיעה. מהר מאד, אם מביאים בחשבון את העובדה, כי רק אתמול פירקו את קרשי במת ההצדעה במבואות תל־אביב וכבר יושבים עליהם נכבדי המדינה בכניסה לחיפה. ככל שהמדינה מזדקנת, כן נעשים ימי העצמאות תכופים יותר. פעם עברו מיום־העצמאות ליום־עצמאות שנים־עשר חדשים תמימים, עכשיו זה לוקח רק שנה.

מה יש לומר! שתים־עשרה זה לא גיל. יותר מעשר ופחות מבר־מצווה, סתם תקופת־בינתיים, שיש להתגבר עליה במהירות האפשרית. אבל אנחנו לא נקלקל לילד את שמחתו. שיהיה בריא, מבסוט וילד טוב. קח לך חמש לירות וקנה לך מה שאתה רוצה.

לא קל כל כך לנסח איחולים למשהו הנקרא מדינה. אם לדבר באופן כללי, נוכל תמיד לאחל לה שנת שלום ושפע. אבל אם נביא בחשבון, כי המדינה זה אני ואתה ועוד שני מיליון אני אחרים, הרי שעניין האיחולים נעשה מסובך לאין־שיעור. מה שברכה לזה הוא קללה לזה.

אפשר לאחל לחקלאים שנת יבול מבורך, בלי בצורת וברד, אבל זה עלול להרגיז את האוצר. יותר עגבניות, יותר סובסידיות, יותר עודפים, יותר צרות. למען התיירים וכל אלה הבאים אתם במגע אפשר לבקש שנה של מזג אוויר נוח, בלי חום, חמסינים וסופות חול. אבל מה יעשו מוכרי הגלידה ובעלי הקיוסקים? אפשר לאחל למדינה שנת עליה מוגברת. אבל גם זה אנוכיי למדי: פירושו של דבר לאחל צרות ליהודים בגולה, הרי אחרת לא יעלו. או שנת שלום בגבולות. אבל זה עלול להוריד את הכנסות המגבית.

פעם יכולת לאחל למדינתך שנה של שפע ישובים חדשים, עכשיו מפחדים מפני משה דיין. לאחל לערים ביסוס והתרחבות? בן־גוריון עלול להתרגז. שנה מבורכת בילדים? זה עלול להחריף את משבר המורים. שנת שקט ושלווה? לא, הדבר היחיד המלכד את הבריות ומוציא אותם מחיי השאננות, זה איזה קרב או גיוס. שנת שגשוג כלכלי? עוד אלפיים מיקסרים וחמשת אלפים מכונות כביסה. שנת חכמה ובינה?ומה יעשו כל הטיפשים? גם הם צריכים לחיות. שנת אחווה? ועל מה ידברו בחברה, אם אין אינטריגות? שנה בלי מעילות ושחיתות? והעתונים לא צריכים להתקיים? בקיצור, עניין האיחולים לא פשוט כל כך. נא, מדינה, קחי לך עט ונייר ותאחלי לעצמך מה שאת רוצה.

מאז חג העצמאות הראשון, הגדול והאמיתי, אנחנו אומרים כל שנה לאחר המעשה: מה שנכון נכון, השנה היה חלש, לא היתה שמחה אמיתית, אין מה להשוות לשנה שעברה, החגיגות של אשתקד נראות תמיד עליזות יותר. כי במשך שנה כבר הספקנו לשכוח את הדוחק ואת הריצה ברחובות הכרך, ונשאר רק זכרון שמי הלילה המוארים זיקוקין־די־נור ונושאי הדגלים במצעד ותושבי יפו היושבים לאורך המדרכות ואוכלים כמו בפיקניק.

אולי הצרה היא, שאין מאכלים קבועים ומסורתיים לחג העצמאות. כי מה היו כל החגים היהודיים אם לא חג חג ומאכליו? מה היה ליל סדר בלי פולחן הכופתאות? ופורים בלי אזני־המן? וחנוכה בלי לביבות? ובכלל, מה היה טעמה של יהדות בלי צ’ולנט וגעפילטע פיש? לא רק שאין מאכל העצמאות, אין גם פנאי לאכול אותו. ארוחת־ערב חגיגית בפרוס החג? אין זמן, צריך לרוץ ברוחובות לראות את כל אלה הרצים ברחובות. חוטפים כמה סנדוויצ’ים, בחוץ כבר נקנה משהו. סעודה בצהרי החג? יש מצעד. עם צאת החג? כבר לא כדאי, מחר יום־עבודה רגיל. היו אי־אלה נסיונות מצד ויצ""ו ודן בן אמוץ להרכיב תפריט ליום העצמאות. אבל זה עניין מסובך, הקיבה אינה מקבלת פקודות מלמעלה. למעשה, הקיבה היא חלקו השמרני ביותר של גוף האדם. עד שהיא מתרגלת למסורת, עוברות מאות שנים.

קרוב לוודאי שלמשה רבנו היו אותן הצרות עם חג הפסח. מה יש כאן לחוג כל שנה, אמרו בני ישראל במדבר – המציאה לא גדולה כל כך. שם היו לנו משׂרות קבועות והספקת מזון סדירה. מה יש לדבר, המן כבר נמאס. והמצות האלה, מעיק על הקיבה. לא צריך את הטראַסק כל שנה. אבל זה היה רק בתקופת דור המדבר. תוך אלף שנים נכנס העניין למסורת ללא כל קושי.",ספרות עברית חדשה
רות בונדי,יום סרט,"גם הלב שלי אינו מאבן. ניגש אלי קבצן וכבר חצי גרוש בידו – בתנאי, כמובן, שהלז זקן, חולני, מוכה גורל, רצוי עיוור או גידם, שמראהו אינו דוחה מדי והוא אינו טרדני במיוחד. אבל אני שונאה ימי סרט, אני שונאת התנפלות צדקה מאורגנת, אני נגד כפייה וציד ברחובות העיר. ביום שאני פוגשת בחוץ את זוג הגבירות הראשון מקשקשות בקופסת הפח, יורד מצב רוחי כשער הלירה. לא בגלל כמה הפרוטות – לכסף אין אצלי שום חשיבות. אין לי שום דבר נגד בית הנערה הפוזלת מיסודם של האחים קרמזוב. זה מתוך פרינציפ. יש דמוקרטיה. לא יכריחו אותי.

ביום סרט נהפכת ההליכה ברחוב לסיוט לילה. זוג גבירות א' – עוברים לצד שני של הרחוב; זוג ב' – חוזרים לצד ראשון. זוג ג' – נכנסים לחנות לחמרי בנין וקונים מנוף מתקפל. זוג ט' – זוחלים על האדמה ונובחים כמו כלב. לא, עד כאן ותו לא. נעמוד בהתקפת האויב בחזה גלוי. זוג י“א – מצטערת, אין כסף קטן. זוג ל”ו – כבר קניתי. זה אצלי בכיס. זוג אלף – אני פדאיין, אפשר לתת גם לירות מצריות? הלאה הלאה – אתן רואות ידיים אלה? צרעת. מה שאני נוגעת בו זה אבוד.

לא, חביבי, ככה לא תגיע הביתה לעולם. הדרך זרועה גברות עם קופסאות פח. יש פתרון: לוקחים טקסי ספישל ונוסעים במנוחה. צדקה זה רק להולכים ברגל.",ספרות עברית חדשה
רות בונדי,יוסקה כל הארץ,"יש הליקופטר ומטוסי־סילון ו“סוסיתא” וכל מיני כלי תחבורה חדישים, אבל מי שרוצה ליהנות מנסיעה של ממש, שיסע עם יוסקה, יוסקה המשופם, יוסקה הנהג ממנרה. תכירו את האוטובוס שלו לפי צנצנת הזכוכית הוורודה עם לוע־ארי שליד מושבו. ובכלל, לא יכולה לקרות כל טעות, יש רק אוטובוס אחד ביום מחיפה למנרה וממנרה לחיפה, ויש רק יוסקה אחד בכל הארץ.

בחמש וחצי בבוקר יוצא יוסקה עם הכלי שלו ממנרה למשגב־עם לקחת את החבר’ה משם, חוזר למנרה ומצפצף במלוא כוח הצופר: נוסעים! מופיעות כתריסר דמויות אפלוליות ומתיישבות בתוך האוטובוס – עובדי הפלחה, היוצאים לעבוד למטה, בשטח החולה. “איפה הכרטיסים, חבר’ה?”. “יבוא מוטקה ואצלו יש”. יוסקה מחכה למוטקה ומוטקה לא מופיע. “אז מה יהיה? ככה לא תסעו אתי”. תריסר הדמויות קמות ויוצאות מהאוטובוס. מופיע מוטקה. הדמויות חוזרות. המכונית זזה עד שער הקיבוץ. “חכה, יוסקה, צריכים להעמיס כלים לשטח”. יוסקה מחכה. נו, זזים? זזים למשק יפתח.

ושוב צפירה מרעידה הרים. “בוקר טוב, יוסקה”. “בוקר טוב, רוחל’ה! מה יש, נוסעים לתל־אביב? הרי היתה לך שבת ביום שלישי שעבר. ואיפה אלי? היום הוא צריך לנסוע לסוכנות”. יוסקה מכיר הכל, יוסקה יודע הכל, בפני יוסקה אין סודות ממשגב ועד מירון.

האוטובוס יורד מהכביש ונכנס לרמות נפתלי. “יוסקה לא נתת לי כרטיס”. “אמנם נתתי, אבל בשביל מה לך בכלל כרטיס?” “בשביל המזכיר”. “ואצלכם במושב לא מאמינים איש לרעהו? אני מבין, בסוכנות, במשרד צריכים להיות פתקים, אחרת יש מעילות. אבל במושב! האם גם אצלכם יש רמאים?”

חוזרים לכביש, יורדים לעמק החולה, לכביש ראש־פינה. פוגשים מכונית־משא. יוסקה מוריד את כובע הנהג. “בוקר אור, חבריקו!”. רוחל’ה ושאר הקיבוצניקים, שפניהם לתל־אביב, עוזבים את יוסקה ומחכים לישיר שבא ממטולה. יוסקה והכלי מחכים אתם. “ומה אם בישיר אין מקום? יצטרכו לנסוע אתי לחיפה”. ברוך השם, בא הישיר, כולם נכנסים. יוסקה חוזר באותה דרך שבא, למעלה להרים, אל רמות נפתלי וממשיך בדרכו למלכיה.

“יוסקה, אתה יכול לקחת את המוטור למסגריה?” “איזה מוטור? של טרקטור?” “לא, קטנצ’יק”. “נו, טוב, תשימו אותו מתחת לספסל. ותביאו איזה חוט או חבל שלא יסתובב מתחת למושבים. ובכלל, מי יקח את המוטור בחיפה?” “דני נוסע אתך, הוא ישים את המוטור לשמירת חפצים ובצהריים יבוא שוקה ויביא אותו לתיקון”. “ברור כשמש”, אומר יוסקה וזזים.

ליד יוסקה התיישב בחור ממושב מרגליות, תימני, אבל מודרני, במוקסינים ומכנסי שלושת־רבעי. גם יוסקה תימני ושניהם מתחילים לשוחח על עניני דיומא, כלומר על התנ""ך. על אמו של יפתח ועל רחב. “זונה זה לא מה שאתה חושב”, אומר יוסקה, “מכרה פשוט מזונות ולא יותר”.

האוטובוס עושה את דרכו לאורך הגבול, במרחק כמה מטרים חורשים הלבנונים. “אתם רואים איך שהם עובדים?”, פונה יוסקה אל נוסעיו, “תלמדו מהם”. בברעם נכנסת אשה זקנה. “שלום, אמא של חדווה, הארכת הפעם את החופש?” – “כן, קצת. מה שלום הילדים, יוסקה?” “ברוך השם, כולם בסדר”. – “כמה יש כעת?” – “עד היום שישה”, אומר יוסקה, “מחר נראה הלאה”.

בגוש־חלב מחכים כשלושים ערבים וממלאים את האוטובוס בשקים, סלים, צרורות. “אהלן, וסהלן, אחמד!” “אהלן, יוסקה, לא לפתוח את הדלת האחורית, יוסקה לא מרשה. כולם לצאת ולהיכנס בדלת הראשית”, מודיע אחמד למצטופפים בחוץ. אנשי גוש־חלב נשמעים לפקודה עליונה זו כילדים טובים. “הכל בסדר?” מבקש יוסקה לדעת. “בסדר, נזוז”, עונים החבר’ה מגוש־חלב.

בספסופה מצליח יוסקה להכניס לאוטובוס המלא כמה ילדים שנוסעים לבית־הספר, זקן עטוף מגבת ושתי נשים. בינתיים קרוב לשמונה. מגיעים למירון ויוסקה רעב. ניגש ישר מאחורי הדלפק במסעדה, חותך לעצמו כמה פרוסות לחם. “יוסקה, תוציא לי משם עוגה”. יוסקה מוציא. “זה עשרים גרוש, גברת”. יוסקה בבית בכל מקום.

יוסקה אכל ושתה, אפשר לזוז. כעבור כמה מאות מטרים נזכר אחד מגוש־חלב: “יאאא, סלים איננו. הלך ככה, מאחורי הבית, ועכשיו הפסיד את האוטובוס”. אם כך, חוזרים לתחנה במירון, ברוורס. סלים בא בריצה לקראתנו. מישהו מנצל את החניה ומכניס לתוך האוטובוס שלושה שקי לחם. “מה זה שם?”, מבקש יוסקה לדעת. “הוא כבר הלך”, מודיע אחד הנוסעים, “אמר שצריכים להוריד את הלחם בפרוד”. “בסדר”, מאשר יוסקה.

עולים, יורדים, מעלים שקים, מורידים חבילות. בעשר מגיע יוסקה עם הכלי לחיפה, בשתים־עשרה הוא יוצא בחזרה, בחמש וחצי הוא גומר במנרה.

“איך החיים, יוסקה?”

“ברוך השם”, אומר יוסקה, “החיים בדרך”.",ספרות עברית חדשה
רות בונדי,ילדינו המאושרים,"פסיכולוגיה זה משהו נפלא, בעיקר כשיודעים להשתמש בה לחינוך ילדים. בעבר הרחוק, כשעוד היו בעולם הורים חסרי השכלה פסיכולוגית מינימלית, שלא ידעו להבדיל בין תסביך אדיפוס ואגדת אזופוס, היו אמצעי החינוך הבדוקים ביותר חגורת העור מהמכנסיים של אבא או ענף ארוך מעץ הצפצפה. אך מאז שהמציאו את החמרים הפלסטיים, איבדו דברי העור מחשיבותם, עצי הצפצפה נעקרו ולחינוך הילדים הוכנסו שיטות מודרניות.

אב מתקדם, היודע כי הנפש זה משהו פסיכי, אינו מכה את צאצאו המתפרע ואינו מרביץ לו, משום שהבהיר לעצמו, כי הדחיפה להכות לא באה לו משום שברצונו לתקן את דרכי ילדו, אלא מפני שכל רצונו להקל על לבו הנסער ולתת מפלט לכעסו הבלתי־מרוסן. והרי ידוע לכל בר־דעת, כי לשפיכת הכעס נועדה האשה החוקית בלבד.

הורה בן זמננו יודע, כי אסור לאיים על הילד המשתולל בקריאה לשוטר, כי דבר זה עלול להביא ליחס שלילי אל נושאי המדים, אסור להבהיל את הפעוט היורד לחיים, כי יישלח למוסד לעבריינים צעירים, כי כל ילד יודע, שמוסדות אלו מלאים עד אפס מקום ואפשר להתקבל בהם רק בעזרת פרוטקציה. הורה ההולך עם רוח הזמן אסור לו להעניש את היצור הרך על־ידי סגירה בתוך חדר האמבטיה החשוך, דבר העלול לגרום לתסביך בילד או לשטפון בדירה. אסור לגרש ילד מהשולחן לפני שישבור את רעבונו, משום שמעשה זה עלול להביא אולקוס להורים. אסור למנוע ממנו את הביקור השבועי בקולנוע, כי לא יהיה מי שימסור דין וחשבון על טיב הסרט.

ההורה המודרני למד לדעת, כי אסור לסרב למשאלתו של הזאטוט בלי להסביר את הטעמים לסירוב. אם רוצה הפעוט לאכול תולעת מטוגנת בשמן, אין לומר לו “השתגעת?” אלא יש להבהיר לו, כי דברים מטוגנים בשמן מקשים על העיכול ומוטב לאכול הכל מבושל במים.

אסור להורים לכפות את רצונם על הילד מבלי שיבין, מדוע עליו לבצע את הפקודה. אם עומדים ההורים משום־מה על כך, שהילד יבקר בבית־הספר בקביעות ובכל יום, עליהם להסביר לבנם, כי רק בשעת נוכחותו בכיתה יכול הוא להכעיס את המורה השנוא עליו.

כיום אין מכים ואין מענישים. היום מסבירים, מבהירים ומשכנעים. שיטה זאת יש לה יתרונות עצומים. קוראים לילד החוטא ומתחילים בערך כך: יש לך מזל שנולדת רק לפני שבע שנים. אילו אני הייתי מלכלך את קירות בית השכן בזפת, היה אבי מוריד את חגורתו ומסמן בכמה קווים את הצד הנועד לישיבה. או במקרה הטוב היה מונה לי כמה סטירות־לחי מצלצלות. אבל אני לא נוהג כך. אני מסביר לך במקום להכות בכעס עיוור. מה פתאום עלה בדעתך לשחק בזפת? האם ראית אי־פעם אותי מלכלך קירות? או את אמא? – שלא היית לבד? שגם גדי היה? למה אתה לוקח לך לדוגמה את הילדים הבלתי־מחונכים, הרעים, ולא את הילדים המנקים קירות בלי ללכלך אותם. אל תפריע לי כשאני מדבר אתך. יש לך מזל שאביך משכיל ומתקדם, כי אחרת היית סופג עכשיו כמה מכות הגונות.

""ואז יתחנן הפעוט: אבא, אנחנו משחקים היום בכדורגל, ואם אבוא מאוחר, לא יתנו לי להיות שוער. אולי היית יכול הפעם, באופן יוצא מן הכלל, לתת לי רק סטירת1־לחי במקום הסברה?",ספרות עברית חדשה
רות בונדי,ישיבה של מטה,"באמת, מי זה הולך לכתוב על ישיבות: כבר מיצו את הנושא עד לטיפת הרעל האחרונה, ולמה לשפוך גם את כוס התה שלי לים הישיבות העכור? רציתי להיות מקורית: כולם לועגים, אני אהלל. ובכן, ניסיתי ונכשלתי. ניסיתי בכל כוחותי הצנועים והעליתי ארס בידי. אי־אפשר לכתוב על ישיבות בנימה של חיוב ולא להיות צבוע. ומזה ישמרני האל עד סוף ימי חיי. אמן.

מה אפשר לעשות, אם לא הזדמן לי מעולם להשתתף בישיבה – והיתה ארוכה כיום של צום – שבה סודר יותר מאשר אפשר היה לסדר תוך עשר דקות של שיחה אנושית. כל ישיבה נפתחת בחילופי בדיחות, זכרונות מפולין הקונגרסאית ודברי שבח ליתרונותיה הבולטים של בריז’יט ברדו. עד שמגיעים לתכלית, מתחילים מרבית המסובים להביט בשעון: סליחה, אבל אצטרך ללכת. יש לי עוד ישיבה. את הדברים המעשיים בין כה וכה מבצעים אותם המעטים העוסקים בעבודה תכליתית. אילו לא היתה מתקיימת הישיבה, לא היה הדבר משנה לגביהם מאומה. אבל האשליה טובה לחיזוק הרגשת הקולקטיב.

נכון, השמועה אומרת שיש מוסדות מכובדים – ממשלה, צבא, ועדות הכנסת – בהם מתקיימות ישיבות חשובות ורבות־ענין. ייתכן. אך נסיוני כשר בממשלה מועט: ואשר לצבא, הרי נפרדתי ממנו לפני שהצלחתי להגיע לדרגת טוראית ראשונה. אני רק מתארת לעצמי, שגם שרים יודעים לצייר בובות על דף נייר או לקשט קופסאות של סיגריות בקעים גיאומטריים. יכול להיות שאפילו שרים מספרים בדיחות. ואם לא – חבל.

ובכן, לשם מה נערכות ישיבות? הטענה חשיגרתית, שלמען שתיית תה ואכילת עוגות – אין לה עוד יסוד. בימי הרזיה אלה עצם המבט על דברי מאפה מעורר זעזוע; ואשר לתה, הרי אנו משתייכים לדור שותי האספרסו הידוע לשמצה. אומרים שקוראים לישיבות כדי לברר דעות ולהוציא מסקנות. אשר לדעות, הן מבולבלות לפני הישיבה כלאחריה. וההחלטות – אין לנאמר בישיבה כל השפעה עליהן. המתווכחים מתווכחים והמחליטים מחליטים ואין כל יחסי־גומלין בין אלה לאלה.

ייתכן, כי עורכים ישיבות כדי לתת הזדמנות לבעלי העמדות הנחשלות, שאין להם כל השפעה על ההחלטה הסופית, לחזק את בטחונם העצמי ולהפעיל את כושר דיבורם. הצרה היא שעדיין לא הומצאה שיטה שהיתה מאפשרת לכולם לנאום בבת־אחת תוך שמירה על האשליה שיש גם מי שמאזין.

ישיבה מעידה תמיד על חוסר תעסוקה פרודוקטיבית. אם העבודה בוערת, מסדרים את הענינים בצורה מהירה ויעילה לאין שיעור. פשוט, מרימים את הטלפון ומדברים חמש דקות עם האיש הנוגע־בדבר. רק ברגע שלא יודעים מה לעשות עם המשרה – קוראים לישיבות. הרשימה הארוכה של הישיבות העתידות להתקיים נותנת הרגשת בטחון נפלאה. יש משתתפי־ישיבות מועדים. שומעים שיש ישיבה, מוכרחים לרבוץ בה; אולי מישהו יזכיר אותם שם לטובה. ואם לא, כל אחד מוכן לעשות שירות זעום זה למען עצמו.

יש משתתפי־ישיבות מקצועיים שאינם פותחים את הפה אלא לפיהוק. אלה השתקנים הנצחיים נחשבים בדרך־כלל לנבונים ועמדתם חזקה מעמדת הנואמים הכרוניים. אלה המרבים לדבר – יודעים עליהם תוך חמש דקות שהם כסילים גמורים. לגבי השתקנים עלול גילוי זה לקחת זמן רב ולפעמים מתגלה האמת המרה רק אחרי שבעל השתיקה יושב במשרה מכובדת אי־שם בחוץ־לארץ. בדרך־כלל לא מעלים הבריות על הדעת שמאחורי מסך השתיקה יש חלל ריק בדיוק כמאחורי מפל המלים.

הצירוף הזה של תריסר אנשיס+כסאות סביב השולחן+מאפרות + פתק על הדלת “נא לא להפריע – ישיבה” משנה את האנשים יותר מניתוח פלסטי. בישיבה מסוגלים הבריות להוציא מפיהם דברים שעליהם היו מתביישים בכל מקום אחר, כגון: “תפארת ישראל” או “חובה מקודשת”, “מאמץ על־אנושי” או “זכויותינו ההיסטוריות” מבלי להסמיק. באולם הישיבות פורחות המליצות כשחלבים ביערי־עד. שיחה בין שני אנשים מחייבת ענייניות, אך עשרה – זה כבר “קהל”, מין יצור אגדתי עליו מאמינים שאוהב הוא לשמוע נאומים ומליצות.

אין דבר גרוע מעשרים ישיבות בהן אתה חייב להשתתף. אולי, חוץ מעשרים ישיבות, שאליהן לא הוזמנת.",ספרות עברית חדשה
רות בונדי,כבר היה טוב,"תנו לי את ימי הצנע הטובים ואתן לכם גרוש עם חור. אההה, אלה היו זמנים, הידקנו חגורה וחגרנו עוז, הצנענו לכת והשכמנו קום, הקרבנו את עצמנו והיינו מבסוטים עד הגג: יבוא יום ויהיה טוב לכולנו. בימים קשים קל כל כך להיות מאושר: הראש מלא צרות, הבטן מלאה מרק והלב מלא תקווה.

עכשיו באו הימים הטובים ואני מודאג. מה פתאום שפע כזה? מעצבן אותי. אנחנו איננו דור העשוי לגאות. יהיו צרות, תשמעו מה שאני אומר, כל זמן שיש מחסור, מסתננים, משברים ומלחמות, אני יודע שהכל כשורה. השקט הזה פשוט חשוד בעיני. אני מנבא שחורות.

האם אנחנו עכשיו, בימים הטובים מאושרים יותר? איפה! עשרים שנה חיממנו את החדר באותו התנור הגבוה, השחור המתנועע, הוא לא נכנס לאופנה ולא יצא ממנה, ואיש לא שבר לעצמו את הראש, אם צבעו מותאם לרהיטים ואם רגליו עשויות בסגנון הבארוק או הרנסאנס. פתאום נוכחו לדעת: פיירסייד, נוח יותר, יעיל יותר, חם יותר, בטוח יותר, חסכוני יותר, נאה יותר. שישים לירות זה הרבה, אמרנו, אבל מילא – זו השקעה לשנים. קנינו פיירסייד. שנים?! עוד לא עברו שנתיים ואפשר לזרוק אותו. למה? לא, הוא לא התקלקל, לא מסריח ולא מעלה עשן. הוא מחמם מצוין, אבל זה כבר לא זה. עכשיו יש קאמינים עם ויסות אוטומטי ורפלקטור בלתי מחליד וציפוי בכל צבעי הקשת. כבר לא נעים להתחמם ליד פיירסייד ישן כאשר כל חלונות הראווה מלאים קאמינים. הרגליים אמנם חמות, אבל בלב קר.

או הדירה. כמה שמחים היינו כשנכנסנו לשיכון! תמימים היינו. זהו זה. יד אליהו! מי עוד רוצה לגור בשיכון עממי ביד אליהו? שתי מרפסות, כניסה אחת, בלי תריזז ובלי מעלית. תקראו, בבקשה, מה שבונים עכשיו: דירות פאר, מים חמים והסקה מרכזית, ארבע מרפסות, מעלית לכל שתי דירות ושתי כניסות לכל דירה, אחת לאורחים ואחת לשירותים. זה משהו. אלה חיים.

בעצם, מסכנים אלה שייכנסו לדירה כזאת. כל כך הרבה כסף וכל כך מעט הנאה. כמה זמן יהיה להם נחת ממנה? שנה, לכל היותר שנתיים. אחר־כך יבנו במקום אחר בתים חדישים יותר, עם מעלית לכל דירה וחמש מרפסות וארבע כניסות, אחת לאורחים ואחת למשרתים, אחת לאורחים של המשרתים ואחת למשרתים של האורחים. מי ירצה עוד לשבת בטראנטה ישנה דגם 1960?

פשוט מפחדים לקנות משהו חדש. לא כדאי. בעוד שנה יצא לשוק משהו חדש וטוב יותר. עוד לפני שאתה מספיק לסלק את כל התשלומים בעד המיקסר ברור לך שעשית משגה. היית צריך לחכות עוד שנה. עכשיו תצטרך שוב להחליף.

הרי אדם לא יכול לפגר אחרי כל ידידיו. מוכרח להיות גם לנו אותו הדבר, רק עוד יותר. אותו מעיל עור כמו למרים, רק ארוך יותר: אותו מזנון מורכב כמו לשמוקלרים, רק מורכב עוד יותר: אותו היי־פי כמו למרטין, רק היי־פי עוד יותר; אותה המכונית כמו לאיציק, רק חדישה עוד יותר.

איך אתה מרגיש אחרי הצגת בכורה ב“הבימה”, כשכל אחד נכנס למכונית הפרטית שלו ורק אתה רץ לאוטובוס? כמו עלוב החיים. אני יודע, יש עוד אחרים שנוסעים באוטובוס, אבל זה משהו אחר. או שהם לא מהיישוב, אתם מבינים, או שגם הם היו רוצים אוטו, ורק מחכים לרגע שיהיה להם מספיק קרדיט כדי לעשות חובות. בגלל זה אני אומר: תנו קצת ימי משבר. אז נוסעים באוטובוס למען המולדת.

גם לא חינכו אותנו כהלכה. אנחנו עוד גדלנו באווירה של משפטים קדומים, שלפיהם יש ערך לחפצים. לא השליכו שום דבר סתם כך. לבשו מכנסיים עד שהישבן נקרע, הלכו בנעליים עד שהתפרקו, אכלו מצלחת עד שנשברה. עכשיו זה מתנקם. לא נעים לך להשליך זוג נעליים רק מפני שהן לא שפיץ, או לקנות מעיל חדש רק בגלל הצבע, או להחליף את הכלים רק מפני שיש פלסטיק חדיש עוד יותר. אבל מה לא עושים למען הזולת? מתגברים גם על כך. הבן שלי כבר יהיה אחר. הוא ידע להשליך בלי נקיפות מצפון. כבר חינכתי אותו כמו שצריך.",ספרות עברית חדשה
רות בונדי,כובע גרב לסיני,"כרמלה, חברתי מאז משחקי הקלאס, הוציאה מארנקה האדום מסרגות ופקעת חוטים עבים בצבע חאקי. למי המצנפת, ביקשתי לדעת. כובע גרב לחיילינו האמיצים, אמרה, לילות המדבר קרים ואני דואגת לקצת חמימות בשבילם. ועיניה נדדו אי־שם בחולות אל־עריש, וקולה קיבל גוון של פרוות אורלון: את יכולה לתאר לעצמך, יושב לו חייל בודד בעמדה, מעליו נוצצים הכוכבים, על ראשו כובע ממני, בכיסו מכתבי ובלבו אהבה.

ומאין לה, לכרמלה, שהחייל זקוק לכובע? אולי יש לו אמא, שתי סבתות וארבע דודות וכולן סרגו לו כובעי גרב? יש לו כבר מחסן שלם. לא. דברים כאלה אינם משפיעים על כרמלה. אמונתה בכושרו של צבא הגנה ישראל אינה ניתנת לערעור: הצבא שלנו ידע לנצח את נאצר, היא אומרת, הצבא שלנו יידע גם לחלק כובעי גרב.

הענין לא נתן לי מנוח. יש משהו בדבריה. חייבים לדאוג לחיילנו האמיצים, בעיקר לרווקים, הם כל כך בודדים. צעיף או כובע כזה עלולים לחולל פלאים: סורגים צעיף, מוסיפים מכתב, מקבלים תשובה. שולחים תצלום, מקבלים תצלום, קובעים פגישה, באים לפגישה, הולכים לקולנוע, יוצאים מהקולנוע, עוברים שדרה, חוטפים נשיקה, מתאהבים, מתארסים, מתחתנים. תהליך הגיוני ביותר.

הלכתי לחנות־צמר של הגברת מרים והוצאתי את כספי המועט על חבילת צמר סוג אל""ף אקסטרה ועל שתי מחטי סריגה מספר שלוש וחצי והתחלתי לסרוג צעיף. סרגתי במסירות נפש, סרגתי באהבה, סרגתי בהתמדה, שתי עינים שמאל, שתים ימין, כל שתי שורות להזיז את הדוגמה. כעבור חצי מטר החלטתי, כי החייל שלי אינו חייב להיות הגבוה בגדוד וסיימתי, גיהצתי, ארזתי.

כעבור שבוע מביא לי הדוור מעטפה חומה. ממנו, סגן א. פורת! שמחתי מאד לקבל את הצעיף שלך (מובן). הרגשה טובה היא לדעת, כמה דואגים לנו בבית (שיגרתי). אני רק מקווה, שהסריגה לא גרמה לך טרחה רבה מדי (מה איכפת לו?). הייתי רוצה לכתוב לך הרבה, בעיקר על הרוח הנפלאה שבצבא (זה אפשר לקרוא בעתון), אך זמני הפנוי כה מעט (טוב, יודעים שלקצינים יש אחריות). הייתי רוצה להיפגש אתך כשאבוא לחופשה (תודה לאל, סוף סוף לענין), בעיקר כדי להראות לך כמה דוגמאות סריגה קלות ויפות. האמיני לי, לא איכפת, אבל חבל, שסרגת במסרגות עבות מדי. במספר שתים וחצי היה יוצא לך יפה יותר. והדוגמה מיושנת במקצת. עכשיו סורגים חלק או פסים לאורך. אבל זה באמת לא חשוב, הצעיף מחמם נפלא. שלך בידידות – סגן אביבה פורת.

אני עם הצבא גמרתי. היה רק מעניין אותי, כיצד הצליחו להתגבר על המצרים בסיני כשלא יודעים אפילו דבר כה פשוט כמו לתת צעיף למי שצריך.",ספרות עברית חדשה
רות בונדי,כיבוש הים,"מי שיטען, כי רוב אזרחי הארץ – ובמיוחד אנחנו, תושבי הכרך, אינם מסוגלים עוד למאמץ קיבוצי עליון, אם אין בצדו תמורה, הוא סתם שקרן ואכול מרה. כל אחד שהיה אי־פעם עד ליציאת ההמונים של שבת, הנקראת נסיעה לים, אינו יכול אלא להוריד את כובע הקש האיטלקי בפני העם העמל, שרק הודות לאידיאלים הנשגבים שלו מסוגל הוא להתגבר על המכשולים האדירים הנערמים בדרכו הארוכה אל המים המלוחים.

מה לא עושים למען הטבע? מפסיקים את שנת השבת המסורתית כשהיא מתוקה ביותר. מסתפקים בארוחת־בוקר על רגל אחת, מוותרים על שמיעת “המסך עולה”, אצים למונית עמוסים גלגלי הצלה, מחצלת, שמשיה, כיסא מתקפל, מעיל רחצה, בקבוק תה, קופסת סנדוויצ’ים, סוכריות חמוצות, בגדי־ים, עתונים, דלי מפלסטיקה, אשה וכמה ילדים. עוברים ממונית אחת לשניה, עומדים בתור ליד קופת חוף הרחצה, ובתור שני ליד המלתחה, מתפשטים תחת השגחתם של כמה מומחים לאנטומיה משווה, מוסרים את הבגדים האחרונים לידיים זרות בלי בטחון לראותם עוד אי־פעם. והנה הוא לפנינו, כחול, מלוח, רטוב ואינסופי.

רק שני סוגי אנשים נהנים מהים הנאה מלאה – בעלי קרסוליים נפוחים, יבלות ומיחושי רגליים אחרים, המוצאים מרפא במים המלוחים, וג’נטלמנים מטבעם המסכנים את עצמם ואת בטחונם על־ידי עמידה בתוך הגלים הסוערים רק כדי להושיט יד מסייעת – ואם אפשר, שתי ידיים – לבחורות תמירות־גזרה הנאבקות עם נחשולי הים הזועף. כל השאר מחזיקים טובה למצילים, המניפים מרבית ימי השנה, מתוך הרגל או לשם הגנה עצמית, דגל אדום או שחור, נושא הבשורה המשמחת, כי אסור בתכלית האיסור לעבור את גבול האיזור המפורז ולצאת לים הרחב. הודות לכך פטורים המתרחצים מעשיית רושם על בנות־זוגם ואינם חייבים לשחות למרחקים תוך פחד מתמיד שייסחפו לתוך מערבולת, ייחנקו על־ידי מדוזה, ייבלעו על־ידי לוויתן, ייאכלו על־ידי כריש ובכלל יגמרו את חייהם בלא עת ובצורה חסרת נוחיות כלשהי.

אם לבחור בין איתני־הטבע, הרי יש להעדיף את האדמה על המים, בעיקר כשהאדמה הזאת אינה אלא חול דק, רך, זך, וחם, המרפא כאבים רבמטיים, מכסה בעדינות רגליים עקומות, משמש כר ושמיכה, מיטה ליחיד וכפולה. מחול בונים בית בלי קושן, מפזרים אותו על זרועות בחיר־הלב הישן, מעסיקים בו ילדים מרדניים, קוברים בו קליפות ביצים וניירות חסרי־ערך, קובעים בו את היקף הרגל השטוחה, אוכלים אותו עם לחם וחמאה ובשעת חוסר תעסוקה סופרים את גרגריו כדי לעמוד על מידת הפוריות של בני אברהם, יצחק ויעקב.

מעל הים והחול וכל השורץ בו פרושים שמי תכלת, שלא נועדו אלא לשמש רקע לכדור הלוהט, שתפקידו העיקרי לחמם מים בדודים ולטגן בשר אדם. מידת הטיגון קשורה, כמו אצל כל צלי בקר אחר, בכמות ובטיב של השמן. יש הנוהגים לטגן את עצמם בשמן זית זך בלבד, אך אפשר להשתמש גם בשמן קוקוס, שמן אגוזים, שמן קיק, שמן פרפין ושמן משחת קודש. שלא לדבר על סאַן־ספריי.

וכל זאת מפני שפייטני ימינו חדלו להתלהב מעור לבן כשלג, חלב, יונה, חבצלת השרון, דגל השלום וסוכר מתוצרת־חוץ, והחלו לשיר לעור שחום כמוֹקה, שוקולד, קאַראַמל, עץ מהגוני, אדמת חימר וסירופ לילדים. איש ההולך עם רוח־הזמן מתייסר בביקורו הראשון על שפת הים בעונה השוטפת בגלל צבעו הלבן המביש ולכן יש להמליץ על אימוני השתזפות בסיסיים על מרפסת הדירה או על גג הבית הרחק מעיני העולם האכזר.

בינינו לבין עצמנו: מה רע לדתיים ושומרי מסורת? היה נעים למדי להתרחץ בשמלה ובגרביים, כפי שעשו הבריות לפני שניטלה מן העולם שארית הבושה. נכון, יש בעולם יצורים מושלמים – אסתר ויליאַמס, זיוה שפיר, רפאל הלפרין – נאים למראה מכל צד וכיוון, שמותר להם לחסוך בבד לבגד־ים בלי שיאשימו אותם בקמצנות. אך אנחנו, עמך, אלהים ברא אותנו במצב רוח רע, בלי השראה וכלאחר־יד: כאן כרס ושם שקיות שומן, כאן עצמות ושם קפלי עור, רגליים שמנות וחזה שטוח, גב עקום וידיים שעירות. בחליפה, בשמלה – כאן מהדקים, כאן מוסיפים – וכבר יש לנו צורה אחרת, אבל בבגד־ים, לאור השמש חסר הרחמים טועמים טעם של יום־הדין ורק נחמה אחת לצערנו: כמה שלא נהיה שמנים או רזים, על שפת הים תמיד אפשר לפגוש מישהו שמן או רזה עוד יותר.",ספרות עברית חדשה
רות בונדי,כיצד לנהל שיחה עם ילד,"השיחה עם המבוגרים, בני השמונה והעשר, אינה בגדר בעיה כלל. הם מבקרים בקולנוע, קוראים בקביעות עתונים, בקיאים בכל מקרה רצח והונאה ומסוגלים להתווכח על מדיניות־החוץ של ישראל מתוך ידיעת דברים עמוקה, שיכולה לבייש את אביהם מולידם. ומה הפלא: להם, לילדים, יש זמן לקרוא את העתונים ביסודיות, הם אינם שקועים עשרים וארבע שעות ביממה בפרנסת המשפחה ואינם נאלצים להסתפק בעיון שטחי בעמוד הראשון בלבד.

אבל מה מדברים עם ילד שגובהו מטר בערך? יש מחנכות, מטפלות וחובבי ילדים אחרים, המסוגלים לנהל שיחה שיכולה לעניין גם את הפעוטים הנוגעים בדבר. אך רוב האנשים מאבדים את עשתונותיהם מול מבטו החוקר של הילד הרך, וכדי לצאת מהסבך הם פותחים את השיחה בשאלה הנצחית: מה שמך, ילד? אך לרוב לא הגיעו לידיעת עברית מעולה כזו והם מבקשים רק לדעת: איך קוראים לך? אם הפעוט התברך בחוש הומור מפותח, הוא עונה, שלא קוראים לו, אלא הוא בא לבד והצחוק הוא כללי. אחרי שהשואל השכיל לדעת, כי לילד קוראים דני, או רני, או בני, דבר שלא משנה לגביו מאומה, הגיעה השעה לשאול את השאלה הסטנדרטית מספר שניים: ובן כמה אתה? אחרי שהילד המשועמם מוסר, כי הוא בן שלוש או בן ארבע, ניתנת לדוד השואל הזדמנות לומר: נו, אז אתה כבר גדול, הערה העשויה לפי דעתו המוטעית לרכך את לב הפעוט הנוקשה.

ובכן, גמרנו את הנתונים האישיים. ועתה באה שאלה של שיגרה מספר שלושה: ואתה כבר הולך לגן? אם הפעוט עונה בשלילה, נכנסת לעסק ביש, אבל אם התשובה היא חיובית מתפנה מיד הדרך לשאלה הבאה: ואיך קוראים לגננת? בעיני הפעוט מתחילים לנצץ1 ניצוצי בוז, אולם הוא משפיל את עצמו לתשובה מתוך ידיעה ברורה, כי לדוד לא איכפת כלל וכלל, אם שמה אסתר אז ברכה או לאה והוא שואל רק כדי להרוויח זמן.

ובכן, יש גננת ויש לה שם ועכשיו אפשר לשאול: והגננת טובה? – מה יכול הפעוט המסכן לענות? שהיא לא שווה? יתחילו להתווכח אתו ויהיו צרות. לכן הוא עונה ללא היסוס, שהיא טובה, ובזה נסתם הגולל על הגננת. צריך לחפש נושא אחר.

פעם, כשהיינו עוד צעירים, שאלו אותנו הדודים והדודות השנואים עלינו: ואת מי אתה אוהב יותר, את אבא או את אמא? בינתיים למדו המבוגרים, הודות לספרי פסיכולוגיה פופולריים, כי זאת שאלה בלתי־חינוכית ורק דור מפגר בהתפתחותו השכלית עוד עלול להקשות קושיה מטופשת כזו. אבל אף הוא לא יצליח להפתיע אח הפעוט, היודע היטב, כי אסור לענות על פי האמת. אפילו אם באותו רגע ישנא את אמו איום ונורא, מפני שלא קנתה לו בזוקה, הוא לא יאמר זאת בפומבי מתוך ידיעת ברורה, כי יעשו לו את המוות ותקוותיו לזכות במסטיק ייעשו קלושות עוד יותר. ולכן הוא עונה בשיקול־דעת: אני אוהב גם את אבא וגם את אמא, ונסתיימה פרשת האהבה.

הדוד מתחיל להראות סימני עצבנות. מה עכשיו, רבונו של עולם? אם הפגישה מתקיימת במקום ציבורי, הוא יכול למלמל משהו על עבודה דחופה ו“בפעם הבאה תספר לי את הכל”, אבל אם הוא כלוא עם הפעוט בחדר האורחים שעה שאמו יצאה למטבח להכין תה, לא נשאר אלא להחזיק מעמד עד לכדור האחרון. שאלות כמו “אתה אוהב שוקולד” או “יש לך הרבה משחקים?” אסורות בתכלית האיסור, כי הן עלולות לעורר בפעוט אשליה, כי עומדים לתת לו משהו מהדברים הנזכרים לעיל.

דוד בלתי־מנוסה עלול לשאול את השאלה הגורלית: ואיזה שירים אתה יודע? אך אז הוא מסתכן בצורה נוראה, כי קרוב לוודאי שהילד יודע המון שירים והוא להוט עד מאוד להשמיע את כולם ואף לחזור על האהובים עליו במיוחד פעמיים וגם שלוש. ואם הוא לא יודע, תעורר שאלה זו את זעמו והוא מסוגל להביא את התוף ואת החצוצרה שלו, כדי להוכיח, כי הוא בכל זאת התברך בחוש מוסיקלי כלשהו.

אם לדוד יש מזל נכנסת באותו הרגע הקריטי אמא עם המגש, הילד מתבקש להביא משהו מהמטבח או לזוז הצידה או להסתלק מהחדר, לשמחתם הרבה של שני הצדדים הנוגעים־בדבר. ועתה נשאר רגע אחד של אימה: הפרידה. כל עוד הדוד מסתפק בלחיצת־יד ואיזו אמרה בלתי־מחייבת, הרי הכל כשורה ושעת הפרידה מאבדת את אימתה. אבל מה אם הדוד עומד על כך לנשק את הפעוט החף מפשע? אני משוכנע, כי רוב תסביכי המבוגרים מקורם באותן נשיקות חמצמצות, לחות, מצלצלות, דוקרניות, נודפות בצל, שהדביקו דודים אין ספור על לחיי הילד הקופא מרוב גועל. ואם2 יש דבר גרוע מנשיקות־דודים, הרי אלה נשיקות של דודות.
",ספרות עברית חדשה
רות בונדי,כיצד לקנות ידידים,"יש כל כך הרבה אנשים בעולם, שני מיליארדים וכמה, ופשוט אי־אפשר להתייחס לכולם יחס שווה. אילו הייתי צריך להיות חבר של כולם, יכולתי כבר היום להזמין מגרש בקרית שאול. אדם שטובתו נגד עיניו, חייב לדעת עם מי להתיידד ואת מי לשים על הקרח.

ידידים הם אנשים שיעזרו לך, אם תזדקק להם, אבל קודם כל אתה מוכרח לדעת, למי אתה עלול להזדקק. לפי זה מרכיבים את רשימת הידידים, מזמינים אותם לארוחת־ערב, עם מארטל ודריי ג’ין; לא שוכחים אותם בחגים ושמחות ומחוץ־לארץ מביאים מזכרת קטנה – קערה עתיקה או מצית־זהב. הידיד לא זקוק להם, אבל אני זקוק לו.

מובן, דרושים שכל ותבונה ומנה הגונה של פסיכולוגיה כדי לדעת, למי תצטרך בחיים. למה לך להשקיע כסף ותשומת־לב ביצור, שלעולם לא יגיע למאומה. לא, אין לי שום דבר נגד אנשים קטנים, לפעמים גם יחסים טובים עם קופאי או שוער עלולים להיות לתועלת. אבל אלה לא מזמינים הביתה. לא כדאי להפריז. גם מחמאה או סיגריה מתוצרת־חוץ תעשה את השירות.

אני מתכוון לידידים של ממש, מנהלי משרדים, עורכי עתונים, קצינים בכירים, אנשי או""ם, דיפלומטים, בעלי הון, פשוט אנשים רציניים. פה ושם אפשר להזמין גם איזה שחקן או צייר או צ’ודק אחר, לשם גיוון, אבל אלה כבר מותרות. העיקר: לא כדאי לפתח קשרי חברה עם מישהו שאינו מתקדם בחיים. אחר כך קשה מאוד לנתק אותם. אינך יכול לבוא לאיש ולומר ככה דוגרי: שמע, חביבי, טעיתי. חשבתי שיהיה ממך משהו, ואתה נשארת בדרגה ה' כמו לפני עשר שנים. אז למה לנו להמשיך בביקורי גומלין? סתם בזבוז זמן. תוכיח את עצמך בחיים הציבוריים ואז תתייצב מחדש.

נכון, אדם עלול לטעות. זה קורה בחיים. היה אצלנו במשרד בחורצ’יק, מיל לא היית נותן בעדו. לא היית חולם לתת לו טרמפ או לאכול אתו דגים אצל ז’אנט. אחד מאלה שאתה מכיר אותם חמש שנים ואינך יודע איך הם נראים. פעם בא אלי ואמר: אשתי ואני… נכנסנו לשיכון… היה לנו לכבוד וכך הלאה. אמרתי טוב, תודה רבה, אולי פעם, בהזדמנות. כמובן שלא הלכתי. מה יש? עוד לא ראיתי שני חדרים וחצי עם הול מואר בשיכון עממי? אחר כך עזב. עכשיו נודע לי, כי הוא מאַכער שלם במשרד האוצר. מומחה למאזנים או משהו כזה. עשיתי משגה, אני מודה. הייתי חייב להראות יתר הבנה פסיכולוגית. במשרד האוצר כל ידיד זה נכס.

ולפעמים בדיוק להיפך. אתה מטפח איש, משקה אותו קוניאק צרפתי, מפטם אותו בנקניק הונגרי, צוחק לבדיחות שלו, מחייך אל אשתו ומשחק עם ילדיו, אפילו שזה יעלה לך בבריאות. סיגריה? בבקשה, קח את כל הקופסה! אני בין כה וכה לא מעשן אותן. אתה כבר תחזיר לי. חאחא, שלא אצחק, להחזיר? קיבל התקפת חלוציות והלך לגדל קישואים. כפיות־טובה משוועת.

רציתי רק לומר, שצריכים לנהוג זהירות. להקפיד במבחר. ולתת פה ושם חיוך ומלה טובה, סתם ככה, באקשיש. שלח את לחמך על פני המים, כפי שאומרים. החיים מלאים הפתעות ופתאום צפים על פני השמנת אנשים, שמעולם לא היית מחפש אותם שם. לפעמים גם תרנגולת עיוורת־צבעים מוצאת זהב.

רק אל תספרו לי, שצריכים להפריד בין יחסי ידידות וקשרי עבודה; שתוכל להיות חבר של פקיד־דואר או שרברב או בעל קיוסק בחיים הפרטיים ולהיפגש עם מי שצריך בחיי הייצוג. ואני אומר לכם: אי אפשר. שני הדברים מתנגשים. אתה מזמין אליך לקוקטייל עם כבד, בלאק אנד וייט וכל השאר, מבחר אנשים אל“ף אל”ף – יש איש משרד החוץ, יש אלוף, יש יועץ, יש אדריכל, תענוג להביט. ומי מופיע פתאום? ידידנו אברימל’ה עם אשתו בנעליים אורתופדיות. רק הממחטה מאחורי הצווארון היתה חסרה. אחר כך לך ותסביר – אמנם, היינו בצבא והיינו בשכונה והיינו. אבל חביבי, לא הערב. הערב זה לא ענבי מוסקאט ומקלות־מלח.

משום כך אני אומר: להיזהר מלכתחילה, לשמור על המרחק, לא להתיידד עם כל אחד. אדם חייב לדעת לבחור את חבריו. כמו שאומרים: תראה לי את ידידיך ואומר לך לאן אתה רוצה להגיע.",ספרות עברית חדשה
רות בונדי,כל מיני ספרות,"תהרגו אותי, אבל במקום להתעמק בקריאת כל כתבי א. ד. גורדון בכריכת־בד נאה הלכתי והוצאתי את כספה המועט של המערכת על תריסר יצירות ספרותיות מפוקפקות, פרי עטם של סופרים אלמוניים או בעלי שמות חשודים, כגון, ל. הוד, א. רופ או ר. אישוני. קשה לקרוא לחוברות דקות אלו, הקשורות זו לזו במהדקי־כביסה בחזיתות הקיוסקים בדגלונים צבעוניים, בשם ספרי־כיס. שם זה איבד מכבר את צביונו הקליל, ועתה אפשר לקרוא בהוצאות־כיס את היצירות הקלאסיות המשעממות ביותר.

ספרות זו מתחלקת לשני מינים: סיפורי בלש, שעל שעריהם מתנוסס לרוב תצלומו של שחקן קולנוע בהתגלמות דמות המתאימה לכותרת, וסיפורים בהמשכים הפותחים בדרך־כלל בתמונת נערה לבושה בחסכנות מכסימלית. הסיפורים בהמשכים נושאים שמה של בחורה – “יהודית” או “כרמלה” או “אביבה” – וכותרת־משנה, כגון “הרפתקאותיה הסוערות של עולה יפה” או “רומן מותח מחיי נערת זוהר מושחתת”. וחייהן הסואנים עלולים להימשך גם מאות עמודים. “יהודית” עומדת עתה בעמוד 728 ו“מטילדה־רחל, נערת האס־אס” אפילו בעמוד 2384. הרפתקאותיה של מטילדה זו כבר מילאו 179 חוברות. כל אחת במחיר מאה וחמישים פרוטה. פירושו של דבר, מטילדה כבר עלתה לקוראיה הנאמנים יותר מעשרים וחמש לירות, סכום מכובד גם לנערה שאינה עשוית נייר.

יתרונם העצום של רומנים אלה הוא סגנונם, כלומר, העדר כל סגנון. שום משפטים ארוכים ומסורבלים, לא שמות־תואר מרובים המעכבים את העלילה, לא מלים קשות להבנה ולא עמודים שלמים בלי שורה של אוויר. המשפטים קצרים, הרווחים גדולים, הפיסוק מרובה. העין קופצת בקלות מקטע לקטע לקראת ההרפתקאות שבדרך:

הוא הוביל אותה קדימה.

– לאן אתה סוחב אותי ז

– בעוד כמה דקות תיווכחי.

היא נעמדה במקום.

– לא ארשה ככה לסחוב אותי.

אולם עצמון החזיק בבשר זרועה והוליך ישר. (“יהודית” עמ' 716).

כדאי לציין, כי עצמון זה הוא עתונאי במקצוע. בכלל, בספרות מסוג זה העתונאים שכיחים למדי, אולם כל דמיון בינם לבין אנשים חיים מקרי בלבד. עתונאי כזה מ“יהודית” או “הנערה מהבית” לעולם אינו נחפז לישיבת הוועדה הציבורית למען נקיון ברחובות, או כינוס מגדלי בקר לבשר, ושעתו תמיד פנויה לכל הרפתקה. אין עורך, אין אשה ואין ילדים שהיו יכולים למנוע ממנו לארוז בחפזון את חפציו החיוניים ביותר כדי לצאת לרדיפה דראמתית אחרי הפושע, או להיפגש עם נערת־לבו אי־שם בהרים. ועוד: עצמון זה, למשל, מצטיין בתכונות שעתונאים אחרים רק יכולים לחלום עליהן. גופו חסון, “רגליו כאילו מושרשות באדמה, ראשו יושב חזק בעורף, כמו פלדה. תיקו נעוץ לו בבית־השחי באופן טרזני ובעיניו הרבה פקחות ועוד יותר עוז”. וההשפעה שיש לעצמון על נשים: “זרם חשמלי עובר מעיניו” או “בעיניה היה עצמון חזק, זועם, נהדר”. איפה יש עתונאים כאלה?

לעומת סיפורי הנערות המגישות לקורא מנה הגונה של יצרים שאין להשתלט עליהם, עוסקים ספרי־הבלש באותן הוצאות בענינים שבינו לבינה בעדינות יתרה, שהיתה הולמת אף ספר קריאת־חובה במוסד לבנות “מזרחי*. ב”רוצח הובא למאסר"" אין איש הבולשת רוברט מרק מגיע לנשיקה עם קלייר אלא בקטע האחרון בעמוד האחרון, וזאת עוד לצלילי שיר לחג המולד, לאחר שכתב לה מכתב בזו הלשון: “קלייר יקירתי. רק לפני שעות חזרתי ממסע של שנתיים והבאתי למאסר את בירד, רוצחו השפל של אביך המנוח. אני הולך להתרחץ ולהחליף את בגדי ומיד אבוא לראותך. שלך בנאמנות ובאהבה”. והשניים התאחדו בנשיקה ממושכת… זה הכל.

בעשרים גרוש אפשר לקנות גם את “הזקן והים”, אמנם לא של המינגוויי, אבל משעמם פחות. על השער עומד ג’יימס מייסון לבוש מדים צחורים של חיל הים. ובפנים רודף טומי פונדינג אחרי המרגל סם בטלר, המסתתר בשם בדוי בחווילתו של ד""ר טומסון. בסופו של דבר בא הכל על מקומו בשלום, כמובן. וגם בכך כוחם של ספרי הרחוב: שום פסיכולוגיה, שום סוף טראגי. האנשים הטובים מנצחים, המנוולים באים על עונשם, כאן יש עוד צדק בעולם.",ספרות עברית חדשה
רות בונדי,כסף כסף כסף,"אם כבר מדברים בעניני כספים – יש אנשים מסודרים למופת, וגם סוחרים, עורכי־דין ובעלי בנקים, המכניסים את משכורתם והכנסותיהם בכלל על חשבון במוסד כספי מוסמך לכך, וכשבא אליהם גובה החשמל, הם אומרים ללא התרגשות: אתן לך צ’ק. אבל אנחנו, הרוב הדמוקרטי, מסתדרים עם המשכורת בצורה יעילה יותר: ראשית כל משלמים את החובות אצל בלטמן במכולת, סוגרים את החשבון הפתוח אצל הירקן הבוכרי ומסלקים את שאר החשבונות אצל ספקי המזונות; אחר כך משלמים שכר דירה, מים, חשמל, מס עיריה. מה שנשאר, אם הסכום עולה על חצי לירה, מחביאים בארון הלבנים, מצד שמאל, מתחת לערימת הגופיות מסוג אינטרלוֹק, או לתוך קופסת הפח האדומה במטבח, שעליה כתוב תה ומצויר דרקון (את התה תמצא בצנצנת הריבה וריבה אין לנו כרגע בבית) או למגירה בשולחן הכתיבה, אם יש כזה, לתוך הקרטון הריק שהכיל פעם בונבוני שוקולד תוצרת “עלית” או לתוך הארנק הישן של אמא, העשוי קטיפה שחורה והמונח בפינת הארון, ליד תולעת העש.

חובבי חשבון נוהגים לחלק את כספם המועט במעטפות ולרשום עליהם ‘בית’, ‘תרבות’, ‘מתנה לדוד אלימלך’, ‘ז’אקט קורדורוי בשבילי’. אולם במשך החודש נשבר הבוֹילר (טוב, לא נצא החודש לתיאטרון, זה עוד נשיג), עולה צריכת הגאז על המשוער (למה בעצם מתנה לדוד? מה הוא נתן לנו לבחינת בגרות?) והמעטפה של הז’אקט בשבילי נמצאה ריקה. כבר מלכתחילה לא נשאר מה להכניס לתוכה.

אכן, עכשיו באים ומכריחים אותנו לקבל העלאת שכר. יפה מצידם. אני יודעת רק דבר אחד; מה שלא נקבל, זה לא יספיק. זה טיבו של הכסף, או טבעו של האדם. אולי בכל זאת נצליח לחסוך בשביל הפטיפון – והפיז’אמות קרועות לגמרי. וצריכים שמיכות־צמר חדשות.

תמיד התכניות קצת למעלה מן היכולת, לא רק בעניני כספים. עוד היית רוצה לאסוף כל בולי ארגנטינה, עוד היית רוצה לבקר ביוון, בגלל העתיקות, עוד היית רוצה לשיר בלה סקאלה ולאכול צהריים אצל מלכת טונגה. וכשיבוא יום אחד שליח מבית דין אמת, נאמר לו; עוד רגע, עדיין לא גמרנו לזרוע את התירס, לא הספקנו עוד למיין את העצות, לא ראינו עוד את ניו־יורק. חכה עוד קצת. באמת, עוד לא הספקנו מאומה.",ספרות עברית חדשה
רות בונדי,לבריאות!,"ומה בכך אם יש לכם נזלת? גם כן מחלה! פחות מלא כלום. קצת מלא באף ומעט מעיק בראש, דוקר בגב וכואב בגרון, העיניים אדומות והאזניים סתומות, וההרגשה הכללית מתחת לאפס. כפי שאמרתי, לא כלום. אפילו אין מה לדבר על כך ברבים.

זה המרגיז ביותר בנזלת, מצב־הרוח מזופת ובכל זאת אין במה להתפאר. רק תנסה לענות על “מה שלומך” שיגרתי של מכר תשובה מלאה ומדויקת, כי אכן השלום לא טוב, זה שבוע ימים שהנך סובל מנזלת. – יפסיק אותך אחרי המלה הראשונה, כדי לבשר לך, כי גם לו יש נזלת, ולא רק שבוע אלא שבועיים, ויומיים היה לו גם חום, ואם ירצה השם, עלולה זאת להיות אפילו ברונכיטיס. ואיפה אתה עם הנזלת העלובה שלך?

קשה יותר לשאת בנזלת מאשר ברגל שבורה, למשל, כי אבר מרוסק כזה הוא מכת הגורל לפי כל הכללים ונזלת זו סתם דקירה בסיכה במקום הרגיש ביותר. שבר ברגל זה מאורע, ידיעה, דבר המתפרסם ברבים. אם יש מזל, אף נמצאים כמה ימים בבית־חולים, דבר המוסיף לא מעט לפופולריות הכללית. המשפחה מתייחסת אליך בחמימות יוצאת מגדר הרגיל, ממלאת כל בקשה ושוכחת את מריבות העבר נוכח תחבושת הגבס המעוררת כבוד. אנשים ישאלו לשלומך וגם יהיו מוכנים להאזין לתשובה.

וכאשר יבקשו לדעת, אם הרגל כואבת, תוכל לענות בחיוך קל, אך מלא עצב נסתר, כי לא נורא, כבר ידענו כאבים אחרים לגמרי. בכך רמזת, אל*ף, שאמנם הכאבים חזקים, אך אתה יודע לכבוש אותם כדרך גבר, ובי""ת, שיש לך עבר עשיר וזרוע הרפתקאות. והעיקר – הביטוח הלאומי משלם את הנזק, בעוד שהוצאות על טיפות נגד אף סתום, אספירינים וסוכריות נגד שיעול על כיסך.

אין ספק, טובה מכה גדולה ממכה קטנה. אם בגלל התלקחות פתיליה נשרף הבית מעל ראשכם, קרוב לוודאי, כי הדבר ייזכר בעתונים ויגיע לאזני רבים, תיהפכו לגיבורי השכונה, אנשים יבואו להציע לכם את עזרתם, כוס תה חם, כסות־לילה ומכנסיים רזרביים. ואם יש לכם מזל, תכסה חברת הביטוח את האבדה ובמקום רהיטי הפלוש הישנים, תוכלו לקנות משהו נוצץ, כולו פורמאיקה וגומאוויר.

אבל אם במקום שריפה כללית התלקחו רק שתי מגבות מטבח והלהבות השחירו את תקרת המטבח, אין בכך כלום חוץ מרוגז רב. ראשית. אתה מסתכסך עם אשתך, מפני שהיא, כרגיל, אשמה בכל! שנית, אתה חייב לסייד את המטבח! ושלישית, עליך להחליף את הפתיליה הכושלת בגז.

אם אתה יכול להודיע לציבור, כי מתה חותנתך, ישתתף כל אחד בצערך, אך אם הגיעה לביקור של יומיים ושפעת מניעה אותה להישאר עשרה ימים, הרי הצער גדול יותר וההשתתפות בו קטנה לאין שיעור.

אנשים אוהבים להיות במרכז ההתעניינות, מעדיפים מהלומה על אי־נעימות. אולי משום כך לא מצליחות המלוות בהתנדבות למיניהן. פשוט, מבקשים מאתנו פחות מדי. לשלם כמה עשרות לירות זה לא כואב, זה סתם לא נעים. צריך לוותר על שמלה חדשה או ניקוי שטיח. אילו היו מבקשים מאתנו להוריד את הכותונת האחרונה, היתה הקריאה מושכת יותר. ראשית כל, היה רואה כל מי שעיניים בראשו, כי אמנם הורדנו את הכותונת, ושנית, היה זה מעשה דראמתי ראוי לציון.

אם יקראו לציבור לצאת לשעתיים לחפור תעלת ביוב ארצית, לא תהיה ההתעניינות גדולה במיוחד. מה פתאום ביוב, ולמה דווקא אני ושילכו אחרים. אבל אם יבקש בי־ג’י מאה אלף גברים, שילכו לכבוש את המאדים, הוא ימצא אותם. המאדים, זה כבר משהו אחר, מעשה היסטורי. והרי ידוע, כל אחד רוצה להירשם בספר תולדות העם. אם לא באותיות גדולות, לפחות בפטיט למטה מתחת לקו.

רגע, על מה, בעצם, דיברנו? כן, על נזלת. מה יש כאן לדבר הרבה? קחו ממחטה.",ספרות עברית חדשה
רות בונדי,לילות סיני,"לעזאזל, המהירות הזאת! רציתי לכתוב על מאורעות המלחמה, והקרבות נסתיימו לפני שהספקתי להכניס את הנייר למכונת־הכתיבה. רציתי לספר על השפעת ההאפלה, והיא נגמרה לפני שתקעתי את הנעצים האחרונים בבד השחור.

אני יודעת, איש אינו רוצה במלחמה, אך מאחר שכבר גמרנו אתה, שהרי חוסלה, מתה ואיננה, תרשו לי להספיד אותה בכמה מלים טובות, ולא מבחינה אסטרטגית־צבאית־בטחונית־מדינית, אלא מראות עיניהם של האזרחים הטובים, שקוראים להם באין תואר אחר “העורף שעשה את שלו”.

מוזר, כמה משפיעה מלחמה לטובה על יחסי משפחה רעועים. בימים סוערים אלה, למי היה עוד ראש לריב בגלל אפר על שטיח או צלי מטיב ירוד. זוגות שכבר לפני עשרים שנה אמרו איש לרעהו כל מה שהיה להם לומר, מתחילים להרגיש שוב משהו הדומה לקירבה. על אף הכל, בלילות האפלים של מצב־הכן גם הנחירה מהמיטה השכנה עלולה להרגיע. ושכנות, ששנים לא החליפו ביניהן אלא מלות גנאי, אולי בגלל פרימוס שהושאל ולא הוחזר במצב תקין, יושבות יחד במטבח ליד ספל תה. לאחר שהגברים יצאו, טובה שכנה רעה מאותו השקט הגדול הנופל בשעת ההאפלה כערפל סמיך.

שמתם לב לכך, שפתאום יש כוכבים בשמים? אנשי העיר לעולם אינם מרימים את ראשיהם כלפי מעלה – כאילו לא היה מה לראות בחלונות הראווה המוארים. והשנים שישבנו בגנים והבטנו בכוכבים עברו, חלפו, הלכו ואינן. ערב אחד יוצאים לחצר כדי לראות אם האיפול בסדר ולפתע הם נגד עינינו – שמים נוצצים כבגדי רקדנית. רגע, איפה, בעצם, העגלה הגדולה? אותה עוד זוכרים מבית־הספר. ואוריון עם הכידון? כבר איו מוצאים אותו. אולי נעלמו אי־אלו כוכבים מאז ימי הנעורים.

בימים כתיקנם יש כל כך הרבה ענינים שאינם סובלים דיחוי – ישיבות, ועידות, אסיפות, פגישות, מסיבות, קבלות־פנים – והנה הכל אפשר לדחות ולא קורה מאומה. אפילו יום החתונה, “כלולות בתנו ניצה עם בח”ל נדחו עד להודעה חדשה"". אין דבר, ניצה, המלחמה כבר נסתיימה ועוד תשיגו את הכל.

מודיעים לחייל שמואל אגוזי מעל דפי העתון, כי נולד לו בן בכור. מזל טוב, לך, שמואל; ואל תצטער שלא היית בבית, חסכת לעצמך לילה של ציפיה ונדודי שינה ועישון סיגריות ופיק ברכיים אי־שם בחדר ההמתנה של בית היולדות. ולברית, אם ירצה השם, עוד תספיק להגיע. ואתה יודע מה עוד, החייל שמואל? אולי בזכותך, שיצאת ביום הלידה לקרב, יגדל בנך בשלום.",ספרות עברית חדשה
רות בונדי,למחרת היום,"ככה זה תמיד, אחרי בחינת הגמר והחתונה, אחרי סיום הצבא והלידה הראשונה – בא הדכאון, המרה השחורה, הבלוּז. כל כך הרבה זמן אתה מצפה למאורע, כה עז רצונך להגיע אליו, ולמחרת היום, מעבר לפסגה, אתה לפתע שואל את עצמך: למה בעצם?

הנה, נכנסת לדירה חדשה. שבועות חיזרת אחריה, בחרת בה מכולן מפני שהיתה בעיניך היפה, הטובה, המושכת, המתאימה לך ביותר. חדשים סיפרת לידידיך, בארשת פנים של מאוהב, על יתרונותיה המרובים, על כיווני האוויר הטובים ועל התיכנון היעיל, על טיב בנייתה והנוף הנשקף מתלונותיה. באת אליה שוב ושוב, מיששת את קירותיה הערומים, ובלבך ראית אותה מקושטת במיטב רהיטי השבת שלך. עשרות פעמים ציירת את תווי פניה על כל בליטה וכל פתח כדי לדעת, איך תיראה כשתבוא אליה, חשבת עליה יומם, ובלילות לא עזבה את חלומותיך.

ואתמול היה היום. באת אליה בלב דופק וברגליים כושלות, והבוקר, אחרי הלילה הראשון, היא כבר איננה מה שהיתה במחשבותיך. פשוט, נשתנתה. חדר המגורים אינו עוד מרווח כל כך והנוף אינו מלבב כל כך, כפי שתיארת לעצמך. השכנים מעליך רועשים ומתחתיך מנגנים בפסנתר. הסביבה מלאה ילדים וריח של כרובית מבושלת. איך לא ראית כל זאת מקודם?

פשוט, לא רצית לראות, כי היית מאוהב. והיום אתה שואל אח עצמך: בין כל אלפי הדירות שיש בעיר זו, בצפון ובדרום, במזרח ובמערב, בקומה תחתית ובעליית־הגג, ברחוב ובחצר, ריבונו של עולם, למה דווקא בה הייתי צריך לבחור? לא, אל תאשים את עצמך זה רק נדמה לך, כי בחרת בה. היא נועדה לך. אתה אומר, כי במקרה פנית אל מתווך זה ולא אחר, במקרה ענית על המודעה, במקרה עברת ברחוב, במקרה שמעת מפי מכר. נו טוב, קרא לכך מקרה.

מה יש לדבר, עכשיו אתם קשורים, אתה ודירתך, בברית שגם הרבנות לא תתיר אותה. תעשה כפי שעושים בנישואים. תעצום את העיניים. אל תחשוב יותר על המידה על חסרונותיה, אל תפזול לאחרות, תראה, עוד תתרגל. וכעבור כמה שנים ייהפך ההרגל לחיבה. מה בכך, אם חדר המגורים קטן? זה דווקא משרה אַווירה אינטימית. ומה רע בדבר, שהיא מרוחקת מהמרכז? לפחות, אין הבריות מטרידים אותך השכם והערב1. וכשתצטרך פעם להיפרד ממנה, יכאב לך הלב. רק אז תדע: בכל זאת אהבת אותה.

לפעמים, בשעות הדכאון שלמחרת היום, אתה אומר לעצמך: ניחא, זה רק לתקופת מעבר. כשיהיה כסף, נקנה דירה גדולה יותר, נוחה יותר, מרכזית יותר. לא, אל תתייחס אליה כאל דבר זמני. כל שיכון שאנו גרים בו הוא ארעי. רק מספר השנים שונה. שיכון־קבע יש רק אחד.

לולא היתה קיימת בעיית הדיור בארץ, היו צריכים ליצור אותה. על מה היו חושבים הבריות לולא היתה מטרידה אותם שאלת הדיור? היו באים חלילה, לידי מחשבות רעות, או הופכים מרוב שיעמום לעסקנים פוליטיים או לאספני בולים, רחמנא ליצלן. הודות לדירה אין אדם בא לידי עבירה. במקום לבזבז את מרצו על שעשועים זולים, יין, נשים ושירה, הוא עובד כמו סוס כדי לשלם את החובות על הדירה. וכשהוא גומר איתו, נעשית הדירה צרה מדי ועוברים לחדשה. והכל מתחיל מבראשית.

איש שעבר מדירה לדירה וההעברה עברה עליו כל ישותו אומרת דירה. לאן שלא ייכנס, הוא יספור את הבלטות, יבדוק את טיב החרסינה, לאן שלא יסע, יביט בצורת החלונות וגובה המעקה. ליד כל חלון ראווה יראה רק שני סוגים של סחורה – דברים שהיו מתאימים לדירה והשאר שאין בהם חפץ. יראה סרט ובמקום להביט במשחקי אהבה, יסתכל בסידור הפנימי של חדר־השינה. יקרא ספר בלשי ומחשבותיו יוליכוהו אל ההכרח בביטוח גניבה. אפילו ירצה לכתוב מאמר, יצאו מזה רק הרהורי דירה.",ספרות עברית חדשה
רות בונדי,מאה חגיגות וחג אחד,"לפי מסורת עתיקת ימים כותבים לחג העצמאות משהו חגיגי, מרומם נפש, משמח לב אנוש. פשוט, לא נאה לדון ביום גדול זה במחסור בקרפיונים לשבת או בשער הדולאר החדש לתיירים. דרוש נושא נעלה ונשגב. איפה הימים הטובים של חג העשור, כשהמלים הגדולות נכתבו כאילו מעצמן, והבריות השתמשו ללא בושה במונחים, כגון: מולדת, נצח וייעוד. אפילו ""ציונות* כתבו אז בלי מרכאות.

אבל מאז התבגרנו בשנים־עשר חדשים. כן, לא סתם שנה, אלא שנים עשר ירחי עשור, ירחים הרי־מאורעות. מה לא בא עלינו בשנת העשור הארוכה הזאת! חגיגות, יובלות, כינוסים, ועידות ותערוכות כחול אשר על שפת הים, לפני שבנו עליה את תל־אביב רבתי. תודה לאל, הגרוע כבר מאחורינו, ומה שצפוי לנו זה רק תריסר מאספים צולעים במחנה החגיגות האדיר.

מה יש לומר, הגיבורים עייפים. וכשאני אומרת גיבורים, אני מתכוונת לאותם האנשים המתוארים בדרך־כלל כפשוטים, אפורים, קטנים, מהרחוב. רוב התארים האלה אינם מוצלחים ביותר ואינם קולעים למטרה, והמוטעה בכולם הוא ""האזרח משלם המסים*. כאילו תשלום מסים היה סימן מובהק להמוניות. בקיצור, אנחנו עייפים נורא משנת עשור זו.

שמחה איננה מעיין מתגבר. זו סתם באֵר, לא עמוקה כל כך, וכשמוציאים ממנה דלי אחרי דלי, היא עלולה להתייבש. לכל אדם ניתנה רק מידה קצובה של כוח שמחה. נגמר מלאי השמחה – חלאַס – לא יודעים לשמוח אפילו בא המשיח. בחגיגות הראשונות משתגעים מרוב שמחה, משתוללים, יוצאים מהכלים. בחגיגת העשרים יכולים ליהנות, לעשות כיף. בחגיגת המאה סובלים קשות. חגיגות, זה כמו שמן קיק, צריך לקחת בכפית קטנה ובמנות קצובות.

נתנו לנו כל כך הרבה בשנת עשור זו, שכבר אין דבר שיוכל להפתיענו. זיקוקין־די־נור? אַלטע זאַכען. מצעד צבאי? עוד פעם טנקים ותותחים. ריקודי עם? דחילק, כבר נמאסו. חזיון המוני? כבר נעשה שחור בעיניים מרוב חזיונות. באמת, אין לקנא במארגני חגיגות.

בעצם, נסתיימה שנת העשור ושמחותיה. אפשר לעבור לסדר חיום. בכל אופן, המדינה כבר איננה ילדונת, ומעט־מעט היא מגיעה לגיל שלא צריך לעשות טראַסק גדול מכל שנה שמתווספת. נחוג את יום ההולדת שלה בשקט, בבית, בחיק אמא ישראל. בשנים הבאות נצמצם קצת את מספר החגיגות. לא יותר מחגיגה בינלאומית לחודש, לכל היותר אחת לשבוע. אבל אז בלי השתתפות שר.

לפני שנה באנו לברך מדינה בת עשר, והיא קיבלה את פנינו מקושטת ומגונדרת, מפורכסת ומאופרת, לבושה בשמלת־נשף מבהיקה ומרשרשת. אלא מה? האיפור לא החזיק מעמד שנה תמימה. כיום, השמלה מקומטת, ויש עליה קצת כתמים, ובפני בעלת השמחה נראים סימני עייפות. יש לה אפילו עיגולים שחורים מתחת לעיניים. כיום היא דומה יותר לאשה שפותחת בשעת בוקר מוקדמת את דלת ביתה כדי להכניס את בקבוקי החלב המפוסטר.

אבל זהו כל הסוד: לאהוב אותה כפי שהיא. נכון, פעם נראתה בעינינו מקסימה יותר. אבל עד היום היא אשת־חיל, ועברנו אתה זמנים קשים. זה קושר יותר מכל קסמי נעורים. בואי, חביבתי, הסתדרי קצת. תחליקי את שערותיך, תחייכי, והכל בסדר בינינו. רק אנא, אף מלה על חגיגות יום־הולדת. לפחות שנה שלמה.",ספרות עברית חדשה
רות בונדי,מאחורי מסך הכותנה,"זה בכלל לא דבר שכדאי לכתוב עליו. קיבלנו וילונות חדשים. זה הכל. יש חצי מיליון משפחות בארץ ולרובן וילונות על חלונות ביתם, ואילו היה כל אחד כותב על מאורע זה, צריך היה להוציא עתון מיוחד מוקדש כולו למרקיזט ובוקלה, קרניזים וקפלים אמריקאיים.

אבל אלה לא סתם וילונות. אלה הווילונות החדשים הראשונים בחיי, ולכן אי אפשר לעבור על מאורע כזה בשתיקה. הרי כאשר התיישבתי בפעם הראשונה ליד החלון והסתכלתי לרחוב בעד הבד הצהבהב השקוף, כאילו נשתנו פני העולם כולו; אור היום החריף נעשה עמום, עדין, מלטף, הבריות מעבר לכביש מרוחקים, שקטים, והחדר עצמו נראה רחב ומכובד, מוגן מפני פגעי החיים.

חשבתי על כל הווילונות שבעדם כבר הבטתי – היתה זו שורה ארוכה. קודם היו אלה הווילונות בבית בחדר “הטוב”, בסלון. הם היו לבנים, עשויים פשתן, עם רקמת־יד. כמה מלאכים ערומים ניגנו עליהם בחלילים, ומשני צידיהם טיפסו פרחים רקומים עד התקרה. המלאכים ניגנו חרש, ולא שמעת אותם אלא כאשר נכנסה רוח לחדר. אז התעופפו המלאכים על כנפי הווילונות והחלילים רעדו בפיהם. היו אלה וילונות יקרים מאוד, כך נהגה אמא לומר, היא קיבלה אותם נדוניה מסבתא, ואם ירצה השם, תקבל אותם הבת הבכירה. אז עוד האמינו בערכם של חפצים.

אמא שמרה על הווילונות בשבע עיניים: אסור היה להסתתר מאחוריהם, להשתמש בהם למשחקי חתן וכלה. לנגב בהם ידיים או את האף. ואבא, שכל האיסורים האלה לא חלו עליו, לו אסור היה לעשן בסלון: העשן מצהיב את הווילונות, היתה אמא אומרת. וכאשר בא אלינו, פעמיים בשנה, הדוד אדולף בנעליו הכפריות, ועמו השקית המסורתית של סוכריות־משי ממולאות בריבה, והדליק את המקטורת שלו בשעה שישב ליד שולחן־האורחים הגדול, היתה אמא כולה רועדת. אבל לומר משהו, לא אמרה. בכל זאת, דוד אדולף היה אחיה של סבתא. אולם אחרי שהוא הלך, נחפזה אמא לפתוח את החלונות וגירשה את העשן בניפנופי ידיים, ואני רצתי לראות, אם פני המלאכים באמת הצהיבו.

הווילונות הלבנים היו בבית, כל עוד היה הבית בית והחיים חיים. אחר־כך באה תקופה ארוכה בלי וילונות, היו רק שמשות ערומות. ובערב שמו עליהם נייר שחור בגלל ההאפלה. החלונות היו תמיד קטנים והשמשות מאובקות, ובעדן נראה העולם אפור ועצוב מאד.

ואחר־כך באו וילונות של בעלות־בית. אתם מכירים אותן: הן לא היו נותנות לחדר הדייר משהו העלול לסבול מחוסר זהירות של זרים. ולכן היו הווילונות מעבר לכל סבל, סתם חתיכות בד דהויות מתוחות מעל לחלון, בלי כיווצים ובלי עמילן. ולמטבח אסור היה להיכנס, ואמבטיה פעם בשבוע, בעשרים גרוש.

ושוב היה בית, אלא שכסף לא היה. הדודה אידה נתנה לנו במתנה את הווילונות הישנים שלה. היא עצמה עשתה לה חדשים, עם קפלים אמריקאיים לפי האופנה, אבל הישנים עוד במצב מצוין, אמרה, כאילו עשויים בשביל זוג צעיר. כך חושבים כולם: הדירות הצרות, הרהיטים המיושנים, השטיחים השחוקים ביותר, כל זה כאילו עשוי בשביל זוג צעיר. נכון, מאושרים. אבל עד כדי כך?

התאמתי את הווילונות לחלון שלנו וכיבסתי אותם ושמתי המון עמילן. ובכל זאת הם תמיד הזכירו לנו את הדודה אידה ואת הדירה החשוכה שלה ואת מקלות המלח שלה ואת קמצנותה ואת עצותיה, ואת העובדה שהדוד פישל לא השאיר לה אלא חלק קטן מרכושו. כנראה לא אהב אותה אהבה יתרה.

ועכשיו, בפעם הראשונה בכל ימי חיי, התכוננתי לקנות וילונות. דיפדפתי בכתבי־עת והלכתי אל תריסר דקורטורים והתייעצתי ארוכות על מידות ובדים, אורך ורוחב, צבעים וגוונים. ואחר־כך נכנסתי לחנות הבדים כמו אל בית־מקדש והרחתי את ריח הגלילים ומישמשתי בידיים ועזבתי כדי להתייעץ עם בעלי וחזרתי והתווכחתי, ובסופו של דבר קניתי: ארבעה־עשר מטר.

ואחר־כך באו רגעי המשבר. החברה אמרה לי, שקרניזים מעץ כבר מיושנים. עכשיו עושים בצבע פלסטיק מותאם לצבעי הקירות. והדקורטור לא עמד בהבטחתו. חיכיתי לו ביום ראשון וכל חמשת הימים שאחריו ורק ביום שישי הוא בא בארבע אחר הצהריים והפך את החדר על הראש. ולאחר שסוף־סוף תלה את הווילונות וקיפל אותם שוב, שם מקל־כביסה לתוך כל קפל, ואמר לי לא לפתוח 48 שעות.

היו אלה יומיים ארוכים בלי סוף. עשרים פעמים ניגשתי אל המקלות כדי להוציא אותם. מה ההבדל, אמרתי לעצמי, מאין יודעים הווילונות את השעון? אבל אחר־כך השבעתי את עצמי: אם אפתח לפני הזמן, לא יהיה לנו מזל עם הווילונות. ייקרעו בטרם זמן, או יישפך עליהם צבע. או… לא הורדתי את המקלות.

היום פתחתי את הווילונות והם מתבדרים ברוח כשמלת חופה.",ספרות עברית חדשה
רות בונדי,מועדים לשמחה,"החגים הם נפלאים – כל עוד מצפים להם. אך כאשר הם באים עלינו זה אחר זה בתכיפות איומה, הם מאבדים את מרבית קסמם. לעולם לא יוצאים החגים כפי שתיארנו לעצמנו, כמו רוב הדברים בחיים.

על השעות שלפני הצהריים עוד אפשר להתגבר איכשהי בעזרת שינה, אוכל ותחביב. המשבר פורץ בדרך־כלל בארבע, אחרי מנוחת הצהריים. המקרר מתקלקל, הסבתא משתעלת, הילדים משתוללים, החתולים מייללים, בעתונים אין חדשות. ואז מוליד מישהו את הרעיון הגאוני: נלך לביקור, נחליף את האווירה, נדבר עם אנשים, נשמע מה חדש. וכך יוצאים מחצית אזרחי המדינה לדרך, בלבוש חדש ובנעליים חורקות בתקווה להתגבר על מצוקת הלב בעזרת ידידים. המחצית השניה נשארת בבית ומחכה לאורחים, ואותה תקווה בלבה.

מה עושים? שותים סודה ואוכלים מקלות־מלח ומספרים בדיחות על טולידאנו. אוכלים עוד עוגת־גבינה ושותים עוד קפה ומתווכחים על בית־הכנסת הרפורמי. מוצצים סוכריות מנתה ומספרים רכילויות. אוכלים ענבים ומדברים על נאצר. מפצחים גרעינים ומלכלכים את השטיח. הערב בא, אפשר ללכת הביתה ולאכול משהו בסיסי. ומחר עוד חג.

לא, היום לא נצא לשום ביקורים. נשב בבית, אולי יבוא מישהו, אחרת תתייבש העוגה. התפקידים מתחלפים! אלה שהיו אתמול בדרכים, מחכים לאורחים ואלה שנתברכו בביקור, באים להתנקם. אותה הסודה, אותם מקלות־מלח, אותו הקפה. רק במקום עוגת־גבינה יש עוגת־קקאו. אותם הדיבורים, רק במקום נאצר משוחחים על השחיתות.

נו – מחר שוב לעבודה. ופתאום, כשלפנינו יום רגיל, יום גדוש פעולה, עבודה, מאמץ, טרחה, עמל ויגיע־כפיים, נראה החג חגיגי, כפי שהיה לפני שבא אלינו..",ספרות עברית חדשה
רות בונדי,מורה נבוכות,"כולם טוענים, שתפקידו של עתונאי לעורר, להתריע, להעמיד על העובדות הנכונות, ללחום למען האמת, לחשוף את המציאות למערומיה ובכלל להיות מדריך ומורה־דרך לציבור הקוראים הנבוכים. ואם כי עד כה הצלחתי לקבל את משכורתי בלי לבזבז את זמני על תפקידים נעלים אלה, הרי הפעם אין מנוס – האמת צריכה להיאמר ותהא מרה כמלח אנגלי.

החלטה זו באה לי בעקבות הריבוי המדאיג של פניות מצד נערות תמימות וטהורות־לב ומצד הורי הנערות הנ""ל, המבקשים עצה, הדרכה והכוונה מעתונאית מנוסה וידועה בציבור, איך להגיע לאותו משלח־יד נשגב, שבו עוסקת אני. הסיבה לשאיפה זו נעוצה בדרך־כלל בעובדה, כי הנערות החמודות כותבות חיבורים יוצאים מן הכלל בבית־הספר, זוכות בציון טוב מאוד בספרות ואף מכתביהן ממחנה הצופים או הקייטנה מנוסחים בבהירות נפלאה ובלי שגיאות־כתיב מרובות.

אם כי בתנאים הקיימים כיום עשויות תכונות אלה כשלעצמן להיחשב להכשרה מקצועית מספקת ולזכות את הנערות הנ""ל במקום־עבודה בעתון כלשהו, בעיקר אם יש לאבותיהן קשרים טובים כמקומות הטובים, הרי יכולה העבודה המעשית בעתון לגרום לאכזבה קשה ולזעזוע נפשי עמוק, אם לא תדענה הנערות, מה צפוי להן ולאן פניהן מועדות.

בדרך־כל ניזונות הידיעות על מעשיה ועבודתה של עתונאית מהסתכלות בסרטים אמריקאיים וצרפתיים, שבהם היא מופיעה בקביעות כבעלת גזרה חטובה לפי כל כללי החטיבה, לבושה בשמלות מתוצרת דיוֹר או שיאפארלי, נוהגת מכונית מהודרת בצבע פסטל ומסיעה בתוכה גברים נאים למראה כגרגורי פק או ביל הולדן.

אם כן: הגזרה החטובה אינה כלולה במשכורת, המערכת אינה מספקת אותה יחד עם נייר־כתיבה ומילוי לעט כדורי, ומי שרוצה בה צריכה לפתח אותה מכספה ועל חשבון זמנה החפשי, ומשום שהזמן הפנוי מוגבל ביותר, הרי שמרבית העתונאיות בארצנו מסתפקות במה שיש להן בגוף, וזה בדרך־כלל פחות או יותר מדי.

אשר לשמלות האלגנטיות, אף הן אינן ניתנות כציוד־עבודה בסיסי, ואם אפילו נניח, כי במאמץ על־אנושי עליון עשויה העתוגאית הצעירה לרכוש בכספה לבוש מהודר, הרי לא יהא זה מהתבונה להופיע בו בשעת־העבודה: ההנהלה תחשוב, כי המשכורת גבוהה מדי, לעורכים יפריע הדבר בהתרכזותם המפרכת ובעלות משרות מרכזיות במוסדות ציבוריים תיגשנה לראיון עם אותה עתונאית אגב משפטים קדומים, שקשה יהיה להפריכם.

כפי שאפשר להבין בנקל, גרגורי פק וביל הולדן הם נתינים זרים ואינם עשויים להסתובב בחוצות תל־אביב, והמועמדים המקומיים להסעה במכונית יהיו נאים הרבה פחות, אם כי בלי ספק בעלי זכויות גדולות יותר בבנין הארץ ופיתוחה. אבל גם אם היתה העתונאית הנ""ל מוכנה להסתפק במועט ולהסיע במכוניתה גברים מתוצרת הארץ, הרי נעוץ הקושי העיקרי בעובדה, כי חסרה לה מכונית. בדרך־כלל משתמשת העתונאית הישראלית בתחבורה ציבורית ככל בשר־ודם ובמקרה הטוב היא נתונה לחסדי צלם־עתונות בעל ג’יפ משומש. ייתכן כי יבוא זמן, שגם לעתונאית תהיה מכונית בדיוק כמו לאשת הקצב, אבל עד אז עלולה הנערה התמימה הנזכרת לעיל לאבד חלק ניכר מתמימותה.

לפי אותם המושגים המוטעים מבלה העתונאית את רוב זמנה במסיבות קוקטייל, פיקניקים וסיורים באניות פאר, תוך שיחה רבת־ענין עם דיפלומטים, סופרים, אנשי העולם הגדול בעלי הומור חד ומנהגים מובחרים. שיהא ברור: אם העתונאית הצעירה כבר מגיעה למסיבת קוקטייל, ואם יש לה כוח לגשת אליה, הרי שזה בדרך־כלל עסק משעמם עד מוות. יש אמנם עתונאיות המוצאות את השראתן דווקא באירועים חברתיים ושואבות מהם חומר למדור הרכילות, אולם זו עבודה הדורשת התמסרות רבה בכל השטחים והמצבים, ואפשר להרוויח את הסנדוויץ' עם נקניק בדרכים קלות יותר לאין שיעור.

מרבית הנערות הצמאות למי צינורות העתונות המקובלים פועלות מתוך אשליה, שמיום כניסתן למקצוע מובטחת להן, להוריהן וחוג ידידיהן הספקה סדירה של כרטיסים חינם להצגות תיאטרון, קולנוע, קונצרטים ולהקות זרות. לפי תנאי האקלים בארץ זוכים לכרטיסי הזמנה רק עורכים ומבקרים אמנותיים ומי שאינו נמנה עמהם ואינו מוכן לקנות כרטיס מכספו, יכול לשכוח, איך נראית “הבימה” מבפנים וחנה’לה מרון מבחוץ.

כן מצפים הבריות, כי עתונאית תדע דברים שאינם ידועים אפילו לצנזורה, ותוכל בהזדמנות מתאימה להעיר דרך־אגב “דה גול אמר לי” או “שמעתי מפי גולדה”, אולם המציאות האפורה מלמדת אותנו, כי העתונאיות יודעות על הנעשה בעולם, ככל אדם אחר, רק מדפי העתון, ומשום שהן קוראות בעתון רק את פרי־עטן, הרי הן עלולות לדעת עוד פחות.

יש נערות חמודות הנמשכות אל העתון מתוך תקווה, כי על הנייר המודפס תמצאנה פורקן לחוויות נפשן הרוטטת. בידיעה על מעילה במחסן הגרוטאות של לייבל קושניר בשכונת לבונטין אין הרבה מקום להתבטאות אישית, ועד שמגיעים למדור, שבו אפשר להשתפך בפומבי, יוצאת הנשמה ועמה הנפש הרוטטת וכל שאר המותרות.",ספרות עברית חדשה
רות בונדי,מות הבית הישן,"נכון, כל אחד רוצה לגור, שר ושוטר, מומחה וסופר, פועל וסוחר, כל אחד רוצה דירה מרווחת עם חלונות הזזה ופינת־אוכל ושלושה כיווני אוויר. ובבתים הקטנים הישנים הצמוקים יש כה מעט מקום והבלטות הצבעוניות כבר שקועות באדמה וצבע התריסים התקלף מזמן ודלת הכניסה התעקמה והחלונות הצרים יצאו מהאפנה וכל סגנון הבניה מגוחך במקצת עתה, בתקופת הקווים הישרים והדרכים העקומות. הרי הבתים של אתמול מסורבלים ומקושקשים ומקושטים באותו סגנון מזרחי תמים, כפי שחלמו עליו בבוצ’אץ'. פה בליטה ושם כוך, כאן קימורים ושם מגדל. לא, מבחינה ארכיטקטונית לא שווים בתיה של תל־אביב הישנה אפילו פסוק אחד באנציקלופדיה הכללית.

ואף־על־פי־כן, כל פעם שאתה רואה אחד מהם בדרכו למוות, דוקר אותך משהו במקום שהיה פעם הלב. לא, אין צורך לרחם על בעל־הבית, ללא ספק עשה עסק טוב, יקבל דירה נאה בבית החדש, מעל העמודים עם שפע של ארונות־קיר, ועוד כמה וכמה אלפי לירות לחשבונו בבנק. ובכל זאת עצוב לך, כשאתה רואה בית קטן הולך למות.

הדחפור אוכל אותו על קרבו ועל כרעיו. הקירות עוד היו חזקים והדחפור עובד קשה, דחיפה ועוד דחיפה. תודה לאל, אומר הנהג לעצמו, סוף־כל־סוף מתחיל העסק להתמוטט. קשה להאמין, כמה כוח יש עוד בעצמות הזקנות. הלך הגג, הלכה החזית ואפשר להביט ישר לחדר המגורים, ודאי קראו לו סלון. לקירות צבע ירקרק ובפינה עמד המזנון הגדול. נשארה ממנו צללית של אבק.

אינני יודעת, מימי לא היה לי בית שלם משלי. עם דשא ועצים נותני פרי, אבל אילו היה לי – לא, אני לא הייתי מפנה אותו, אפילו אם היו באים להוציא אותי בדחפור. כיצד הייתי יכולה לעבור ברחוב ולהסתכל על בית־מידות עם תריסי אזבסט כחולים ושלט של רופא אף, אוזן וגרון ליד הכניסה. כאן, זה היה פעם הבית שלי.

לא ראיתי את לידתו וצר לי על מותו. מישהו בנה אותו בגאווה, חלם עליו, ציפה להשלמתו. היה מביט על עבודת הבנאים ומחייך: עוד מעט ואכנס לבית משלי. ולחנוכת הבית הזמין את כל ידידיו: לחיים ועד מאה ועשרים. נטע עצים וחשב על כך, שהם יישארו גם אחרי שילך. בנו יגור בבית ואחריו הנכד. והמחשבה על המוות היתה כאובה פחות.

כשיהיה לי כסף, אמר האיש, אבנה עוד גדר מאבן, ואוסיף מחסן בחצר. אבל הכסף לא היה, גם לא לסיוד ולא לתיקונים והילדים היו זקוקים לדירות משלהם. צריכים גישה מציאותית לחיים, אמר הבן. תמכור את המגרש, אמרה האשה, ותהיה דירה חדשה לכולנו.

את כולם בולע הכרך. רק פה ושם נשאר, בין הבתים המשותפים עם כניסה אל“ף, כניסה בי”ת וכניסה גימ“ל, עוד אחד צמוק עם כניסה אחת ויחידה וזו מובילה ישר לחדר המגורים. אחד שבעליו העקשן אמר: כל עוד אני בחיים, לא ייהרס הבית, אבל חיי אדם קצרים מחיי הבית. הולך האדם והולך ביתו. והעצים, אותם עצי ברוש ורימון, שנועדו לנצח, הדחפור מוציא אותם עם השרשים כשיניים רקובות. בגומה תקוע שלט: “לקנות דירות פאר אל”ף אל”ף בכל הגדלים, לפי דרישת הלקוח. נא לפנות למנהל עבודה במקום"".

למה זה אצלנו מזדקנים הבתים מהר כל כך? אתה רואה שם, מעבר לים, בתים הזוכרים את נפוליאון ואת הקיסר רודולף השני, את ד’ישראלי ואת באך, ועדיין גרים בהם ואוהבים, מתקוטטים ומבשלים וכותבים בהם. וכאן, בן חמישים וכבר לא כדאי להכניס כסף לתיקונים. נראה, שאין לנו יחס לזקנה. מחפשים מנהל־חשבונות מוסמך עד גיל 35 בלבד. הלשכה אינה מטפלת בקשישים. רק לממשלה עוד מתקבלים עובדים מעל גיל שישים־וחמש. אבל שם המקומות מוגבלים. נא להזמין מראש.

אומרים – זה גידול האוכלוסיה. דרוש שטח מחיה. במקום משפחה אחת יגורו עשר ועוד אחת מתחת לעמודים. העיר מתפתחת. קרא בכל מדריך לתיירים, כתוב שם בפירוש: עיר קוסמופוליטית. היה זה בית מכוער ובלי טעם. לא מודרני, לא פונקציונלי, לא אסתטי, לא היגייני.

למה לא תבואו פעם לבקר אצלנו? יש לנו מרפסת סגורה וסלון מפואר, מכונת כביסה ושלושה שטיחים פרסיים.",ספרות עברית חדשה
רות בונדי,מי בעצם התחיל?,"הדבר פשוט לא נותן לי מנוח: מה פתאום עולים המחירים? האוצר אומר שאין כל סיבה סבירה לכך, והאוצר חייב לדעת. נכון, הועלו כמה היטלים ומסים, אבל מה הקשר בינם ובין המחירים של שוקולד, אגוזים או שולחן פורמאיקה? ובכן, מה קרה כאן? מי העלה ראשון? מי נתן את ההוראה?

ביום שני בשבוע שעבר, בשעה חמש וחצי אחר הצהריים (ויש לזכור שעה גורלית זאת היטב), ניגש שמואליק הקטן אל אמו הטובה, גברת זלוטניק, ואמר בלשון ציווי: אמא, שני גרושים בשביל טופי! מה פתאום שני גרוש, תמהה האשה הצדקנית, הרי טופי עולה רק גרוש? זה כשהיית צעירה, קבע הילד הפיקח, אבל הגרושים החדשים קטנים נורא והטופי גדול. הגברת זלוטניק הוציאה מכיס סינורה הפרחוני שתי אגורות, מסרה אותן לידיו השמנמנות של בנה החמוד והמשיכה בגיהוץ חולצותיו של האדון זולמן, הגר בקומה שלישית, מצד שמאל.

לפנות ערב בא האדון זולמן לקבל את חולצותיו המגוהצות. כמה זה, גברת זלוטניק? לירה וחמישה גרוש, קבעה האשה החסודה בלי להניע עפעף. למה? ביקש לדעת האדון זולמן בחומרה, תמיד שילמתי לך לירה. נכון, הסכימה עמו גברת זלוטניק, אבל הכסף החדש קטן מאד. חמישה גרושים קטנים כמו צימוק. אז מה יש לדבר?

האדון זולמן לבש אחת החולצות הנקיות וחליפת המלצר השחורה שלו ויצא למסעדתו של מסעוד, זו החדשה ברחוב אלנבי, עם פורמאיקה וצבעים אמנותיים. הגיש חומוס, הגיש ששליק, הגיש מעורב, וכאשר הגיעה שעת החשבון טעה בעשרים גרוש לטובתו. מה פתאום עשרים, ביקש לדעת ברגר השרברב, זה שהוא לקוח קבוע אצל מסעוד, תמיד אתה טועה רק בעשרה? כן, ענה זולמן באנחה, אבל הכסף כבר לא שווה. מהיום אני מעלה את הטעות. ברגר הלך הביתה שקוע במחשבות.

למחרת הבוקר קראה גברת כוכבי, אשת שמריהו כוכבי, בית חרושת לנקניק יבוא הונגרי, לאינסטלטור: הברז באמבטיה מטפטף. ברגר הופיע עם ארגז כלים, נתן פאקונג חדש, הוציא פקעת שערות מהכיור, ניגב את ידיו במגבת הרחצה הכחולה של האדון כוכבי ואמר לבעלת הבית: הכל בסדר, גברת, יחזיק עד מאה ועשרים. כמה מגיע לך? ביקשה לדעת מרת כוכבי. שש לירות, אמר ברגר. שש? תמיד היית לוקח בעד תיקון כזה חמש. נכון, גברת, אמר ברגר, אבל אז היו זמנים. צריכים להתקדם בחיים, כן או לא? אם אני אמשיך לקחת חמש, אמות עני כמו פרופסור.

בצהריים, בין מרק קרעפלאך וכבד צלוי, אמרה גברת כוכבי לבעלה שמריהו, בעל בית החרושת לנקניקי יבוא: מותק, אני צריכה מאה לירות בשביל נעלי בית. מאה לירות? התפלא החרושתן, ואני עוד זוכר כשהיית קונה נעלי שבת בחמש, אַת זוכרת, אצל גוירץ הזקן? מה שהיה היה, שיסעה אותו הגברת כוכבי, עכשיו הכל עלה. רק היום לקח ממני האינסטלטור שש לירות.

אדון כוכבי הלך למפעלו, אשר באיזור התעשיה של רמת־גן, ישר למחלקת המכירות. יוסי, אמר למנהלו, אנחנו נצטרך להעלות את המחירים. למה? שאל יוסי. הרי בשר חתולים לא עלה? נכון, הסכים עמו כוכבי, אבל רמת החיים עולה. תכתבו: בגלל עליה בהוצאות הייצור תוספת מחיר של עשרים אחוז.

אשת השר סידרה את הפרחים על שולחן האורחים, העיפה מבט אחרון לראי, סקרה את השולחן הערוך לכבוד שר ההיגיינה הציבורית של שבט אשנטי. יקירי, אמרה לבעלה השר שנכנס ברגע זה לחדר האורחים, אתה יודע ששילמתי היום בעד הנקניק ההונגרי פי שניים מהרגיל? כל המחירים עולים. אמר בעל האטליז.

המחירים עולים? צעק השר ותפס את ראשו, כיצד לא ידעתי? בצעדים מהירים ניגש לטלפון: תני לי את קצין העתונות, זהבה, אמר למזכירתו, אבל דחוף. שייקה? ברגע שתגמור לכתוב את הנאום שלי למחר, תכין הודעה לעתונות: מעלים את המסים ואת ההיטלים ואת הבלו ואת המכס עקב העליה הכללית במחירים.

למחרת הבוקר קראו אזרחי המדינה בעתונות את הידיעה על העליה בהיטלים ומסים ומכס ובלו והיו עצובים מאד. אותו יום ניגש שמואליק הקטן אל אמו הטובה, גברת זלוטניק: תני לי גרוש אחד בשביל טופי! גרוש אחד? תמהה האשה החסודה, והרי שלשום אמרת, כי הכסף החדש לא שווה. טעיתי, קבע הילד החמוד, אז מה?",ספרות עברית חדשה
תקוה שריג,אבן טובה ותנין כרוך עליה,"רַבִּי יְהוּדָה, מֵחַכְמֵי הַתַּלְמוּד, סִפֵּר סִפּוּר זֶה לְתַלְמִידָיו:

פַּעַם אַחַת, הַיִינוּ שָׁטִים בִּסְפִינָה בַּיָּם־הַתִּיכוֹן,

וְרָאִינוּ אֶבֶן טוֹבָה נוֹצֶצֶת מִן הַקַּרְקָעִית, וְתַנִּין כָּרוּך עָלֶיהָ.

יָרַד הָאָמוֹדַאי (צולְלָן) שֶׁבֵּינֵינוּ לַהֲבִיאָהּ.

פָּעַר הַתַּנִּין אֶת פִּיו

וּבִקֵּשׁ לִבְלׂעַ אֶת הַסְּפִינָה שֶׁלָּנוּ.

בָּא עוֹרֵב וְהִתִּיז רׂאׂשׁוֹ שֶׁל הַתַּנִּין,

בָּא תַּנִּין אַחֵר וְנָטַל אֶת הָאֶבֶן,

וּבָא גַם הוּא לִבְלׂעַ אֶת סְפִינָתֵנוּ.

בָּאָה צִפּוֹר וְהִתִּיזָה אֶת רׂאשׁוֹ.

נָטַל הָאָמוֹדַאי אֶת הָאֶבֶן הַטּוֹבָה וְהֵטִיל אוֹתָהּ לְתוֹךְ סְפִינָתֵנוּ,

הָיוּ עִמָּנוּ עוֹפוֹת שְׁחוּטִים וּמְלוּחִים שֶׁהֵכַנּוּ לִמְזוֹנֵנוּ,

כְּשֶׁנָּגְעָה בָּהֶם הָאֶבֶן, נְטָלוּהָ הָעוֹפוֹת וּפָרְחוּ לָהֶם…
",ספרות עברית חדשה
תקוה שריג,אבן מקיר תזעק,"בתוך שאר ניסים ונפלאות שפקדו אותנו

במלחמת ששת-הימים ובעקבותיה

באה גם הפליאה הזו:

פסוקים שהיינו שוגרים בלשוננו בלא משים אוזן ולב –

יצאו מבית-אחיזתם וקיבלו חיות.

כך היה ל“עיר שחברה לה יחדיו”,

ול“שש לבכם, ועצמותיכם כדשא תפרחנה”

ול“אבן מקיר תזעק”, כפי שיצא מסיפור זה.


אמי, לאה, חייתה בשנותיה האחרונות

באלם ובמצוקת נפש בקיבוצי שלי,

בבית-השיטה, הרחק מירושלים עירה.

כאן השיבה נפשה לאלוהים, וכאן נקברה,

אף כי הקימה לה בחייה אחוזת קבר בהר-הזיתים.

הקבר שלה אמור היה להיכָּרות בסמוך לקברו של אבי,

הרה“ג יוסף זצ”ל,

שהלך לעולמו לפני חמישים שנה

בשכונת “כרם” הקטנה, בירושלים עירו.

היה זה גם מקום סמוך לקברות אבותיו של אבא ז""ל

וגם לקברות אבותיה של אמי, עליהם-השלום.


בחודש אדר תש""ו, עליתי עם אמי אל קבר אבי,

ביום הזיכרון למותו,

כדרך שהיינו עולות לשם בכל אותן השנים.

היבטתי בפתיעה ובריגשה במצבת אבן חדשה

מבהיקה בלבנה,

שאותיותיה השחורות מספרות על אמי לאה,

שתשכון כאן מתחתיה, לצד אבי, אלוף נעוריה.


אותה שנה כבר הייתי אשה נשואה

ובני נטועים באדמת העמק, הרחק מירושלים עירי.

באותו יום זיכרון שבשנת תש""ו, בכיתי בכי רב.

לא על אבי בכיתי, שלא זכרתיו כמעט,

כי מת בעודני פעוטה.

לא על אבות אבותַי בכיתי, שמתו בשיבה טובה

והלב משלים עם ההולכים לעולמם בשלום.

על אמי בכיתי.

ששבורה וסחופה הייתה באלמון ובדידות,

שיחידה הייתי לב והרחקתי קיני מביתה.

על מצבתה בכיתי.

על המלים שנעשו לי, בלא-מלים,

לצו ולחובה לקיים דברן,

ויעבור עלי מה.

כל שעת בכיי

הייתה אמא מביטה בי בעיניה הכהות,

שיקדו בהן חפץ עז והחלטה נחושה.


הנחנו אבנים קטנות על כל הקברים,

כמנהג המבקרים בבית-העלמין,

והושטתי זרועי לתמוך באמי החלושה.

ירדנו לאיטנו, בצעדים קטנים ומדודים בשביל התלול,

נזהרות במאוד, שלא נדרוך על אחת המצבות.

מנגד התנוססה ירושלים, הר-הבית וחומת האבן,

שער- האריות הפתוח ושער-הרחמים הסתום.

לא ידענו אותה שעה, ולא עלתה על ליבנו,

ששוב לא נפקוד את הקברים היקרים בשתיים,

כדרך שעשינו כל השנים.

לא ניחשו ליבותינו שיהיה ההר שבוי

וקבריו מחוללים בידי קלגסים.

לאחר תום קרבות מלחמת-השחרור,

עקרה אמי מירושלים, ובאה לגור אצלי.

ביתה כאן היה פתוח לחברים שרצו ללמוד תנ""ך,

משנה ואגדה, תולדות-ישראל,

ולעולים חדשים שבאו ללמוד עברית מפיה.

נרות שבת שהעלתה בערב-שבת,

להבותיהם האירו לנכדיה משעול של אורה.

בשנת תשי""ד עמדה אמא בתענית יום-הכיפורים

ותפילה זכה על שפתיה.

בתענית זו ניתק פתיל חייה.

בי""ב תשרי השיבה נפשה, כשאישי ואני,

וכל בנינו עמנו, סובבים למיטתה,

ושפתי ממלמלות באוזניה:

“שמע ישראל, ה' אלוהינו ה' אחד”.

ידעתי, שאם עוד מהבהב זיק חֵפֶץ בלב הזה

שכל מיתריו פוקעים,

עדיין משמיעה הנימה הנותרת צו אחד ויחיד:

-זיכרו ושימרו, רצוני לנוח

מנוחת עולמים בירושלים עירי!


אמא נקברה בבית-הקברות של קיבוצי

קבורת -עראי, בארון.

בי נשבעתי להעביר עצמותיה למקום מנוחתן בירושלים,

מתחת לאותה מצבה שהקימה לה בחייה.

ביום קבורתה השבּעתי את בני בכורי שהוא יקיים את הצו,

אם לא יהיה בידי לקיימו, ושישבּיע

את בניו אחריו, אם לא יהיה הדבר בידו.

בשנת תשכ""ז, כשנגאלה ירושלים משבייה,

עליתי מייד להר-הזיתים, בעקבות מר מינץ,

איש החברה-קדישא בירושלים מ“כולל חסידים”.

באו אל תלולית עפר ריקה מכל,

רק שברי אבני מצבות סימנו טיבה לפנים.

על פי מפה שבידו אמר לי ללא היסוס:

- הינה, כאן, גבירתי, קברות אבותייך,

והינה אחוזת הקבר שהקימה לה אימך עליה-השלום בחייה.

אותה שעה, עלה בזכרוני יום אדר של שנת תש""ו.

נשאתי עיני ובאישוני עלו הר-הבית,

חומות ירושלים ושעריה.


בו ביום הזמנתי מצבות לארבעת הקברות.

לא מצבות, מצבה אחת

ועליה ארבעה טורים, ארבע כתובות.

ביום הזיכרון של אבא, בכ""ח אדר,

התנהלה לה מכונית בדרך עפולה-ג’נין-שכם-ירושלים.

במכונית נסעו שישה גברים ועימם ארגז עץ

ובתוכו צרורות עצמותיה של אמא.

היו אלה אישי, בני וחתני.

אני כבר ציפיתי להם בירושלים.


בני הצעיר, הנער, סיפר לי לאחר זמן,

כיצד חפרו בצוותא, בבית-הקברות, עם שקיעת החמה.

כשהיגיעו לעומק שבו היו העצמות אמורות להיגלות

– כך סיפר –

שלח האב, אישי, את הצעירים מן המקום.

הם הבינו לו והלכו.

לבדו ליקט האיש את העצמות עד תומן,

בבית הקברות שבבית-השיטה

ושב וכיסה אותן בעפרה של ירושלים, בהר-הזיתים.

נואלתי בשאלתי

– האם יותר לבָנַי לומר “קדיש” אחר סבתם,

שכן בת יחידה אני ואין “קדיש” לקדיש.

– לא – השיבו לי –

רק יתום רשאי לומר קדיש.

אישי הוא איפוא זה שאמר קדיש,

ואנחנו ענינו אחריו “אמן”.

באישונינו עלו הר-הבית, חומת ירושלים ושעריה.

המצבה הושלמה, כל ארבעת הטורים נחקקו בשיש.

עצמותיה של אמי שבו למנוחתן וליבי – לשלום.


אך לא תם הסיפור ולא נשלם.

לפני ימים לא רבים, צלצל הטלפון בשבילי.

אישי הקדימני בנטילת השפופרת.

ראיתי שפניו מלבינות, אבל אין בעתה בעיניו.

–לוח המצבה של אמא – אמר לי –

נמצא בתוך קיר, באחד ממחנות הליגיון הערבי,

הנקרא “מחנה-המצבות”, בהמשך הר-הזיתים, דרומה.

גיסי שבתאי הוא המדבר והוא שמצא אותה וראה אותה, במו עיניו,

משובצת ומחוזקת בתוך קיר המחנה, בין מצבות רבות אחרות!

רעדה קשה אחזה בי.


שוב זכרתי אותו יום אדר,

כשראיתי לראשונה אותיותיה השחורות של מצבה זו.

תוך כדי כך, עלו לפתע בזכרוני מלים של הנביא חבקוק,

מלים שלא ירדתי מעודי לפִשְרָן עד אותה שעה:

“אבן מקיר תזעק”.",ספרות עברית חדשה
תקוה שריג,אבני כדכד,"זָכָה רַבִּי יְהוֹשֻׁעַ לִרְאוֹת אֶת אֵלִיָּהוּ הַנָּבִיא,

מִדֵּי פַּעַם בְּפַעַם.

יוֹם אֶחָד, עָמְדוּ רַבִּי יְהוֹשֻׁעַ וְאֵלִיָּהוּ הַנָּבִיא עַל הַר

הַכַּרְמֶל.

בִּקֵּשׁ רַבִּי יְהוֹשֻׁעַ מֵאֵלִיָּהוּ הַנָּבִיא,

שֶׁיַּרְאֶה לוֹ אֶת אַבְנֵי הַכַּדְכֹּד, הַמֻּבְטָחוֹת לְיִשְׂרָאֵל

בְּבוֹא הַמָּשִׁיחַ.

אָמַר לוֹ אֵלִיָּהוּ הַנָּבִיא:

– טוֹב, אַרְאֶה לְךָ אֶת אַבְנֵי הַכַּדְכֹּד, בְּדֶרֶךְ נֵס.

וּמַעֲשֶׂה שֶׁהָיָה כָּךְ הָיָה:

סְפִינָה אַחַת שָׁטָה בַּיָּם הַגָּדוֹל,

מְלֵאָה אֲנָשִׁים שֶׁאֵינָם יְהוּדִים.

הָיָה בָּהּ רַק נַעַר קָטָן אֶחָד, יְהוּדִי.

קָמָה סְעָרָה בַּיָּם,

וְעָמְדָה הַסְּפִינָה לִטְבֹּעַ.

נִגְלָה אֵלִיָּהוּ הַנָּבִיא לַנַּעַר הַקָּטָן, הַיְּהוּדִי,

וְאָמַר לוֹ:

– רוֹצֶה אַתָּה, שֶׁתִּנָּצֵל הַסְּפִינָה בִּזְכוּתְךָ?

אָמַר הַנַּעַר לְאֵלִיָּהוּ הַנָּבִיא:

– בְּוַדַּאי שֶׁאֲנִי רוֹצֶה!

אָמַר אֵלִיָּהוּ הַנָּבִיא לַנַּעַר הַקָּטָן, הַיְּהוּדִי:

– כְּשֶׁתַּגִּיעַ הַסְּפִינָה לַחוֹף,

תֵּלֵךְ אֶל רַבִּי יְהוֹשֻׁעַ וְתַרְאֶה לוֹ אֶת אַבְנֵי הַכַּדְכֹּד

שֶׁאֶתֵּן בְּיָדֶיךָ.

שָׁאַל הַנַּעַר אֶת אֵלִיָּהוּ הַנָּבִיא:

– וְאִם לֹא יַאֲמִין לִי רַבִּי יְהוֹשֻׁעַ,

שֶׁאָמְנָם אַבְנֵי כַּדְכֹּד אֵלּוּ?

אָמַר לוֹ אֵלִיָּהוּ הַנָּבִיא:

– אִם תֵּלֵךְ עִמּוֹ לִמְעָרָה חֲשֵׁכָה

וּרְחוֹקָה מִן הַיִּשּׁוּב, יַאֲמִין.

נָתַן אֵלִיָּהוּ הַנָּבִיא לַנַּעַר הַקָּטָן, הַיְּהוּדִי,

שָׁלֹש אַבְנֵי כַּדְכֹּד, וְנֶעְלַם.

פָּסְקָה הַסְּעָרָה וְהַסְּפִינָה עָגְנָה בְּחוֹף אֶרֶץ יִשְׂרָאֵל.

יָרַד לוֹ הַנַּעַר מִן הַסְּפִינָה

וְאַבְנֵי הַכַּדְכֹּד חֲבוּיוֹת בְּכִיסוֹ.

הָלַךְ לְבֵית רַבִּי יְהוֹשֻׁעַ בְּלֹד.

מָצָא אוֹתוֹ יוֹשֵׁב בִּישִׁיבָה וּמְלַמֵּד תּוֹרָה בָּרַבִּים.

נִגַּשׁ הַנַּעַר הַקָּטָן אֶל רַבִּי יְהוֹשֻׁעַ וְאָמַר לוֹ:

– רַבִּי יְהוֹשֻׁעַ, דְּבַר סֵתֶר לִי אֵלֶּיךָ,

בְּבַקָּשָׁה מִמְּךָ, בֹּא אִתִּי!

קָם רַבִּי יְהוֹשֻׁעַ מִמְּקוֹמוֹ וְיָצָא בְּעִקְּבוֹת הַנַּעַר

הַקָּטָן.

הוֹלִיךְ הַנַּעַר אֶת רַבִּי יְהוֹשֻׁעַ

שְׁלֹשָה יָמִים וּשְׁלֹשָה לֵילוֹת

וְלֹא שָׁאַל הָרַבִּי אֶת הַנַּעַר דָּבָר.

הִגִּיעוּ לִמְעָרָה אַחַת וְנִכְנְסוּ לְתוֹכָהּ.

הָיְתָה הַמְּעָרָה חֲשֵׁכָה כַּלַּיְלָה.

הוֹצִיא הַנַּעַר אֶת אַבְנֵי הַכַּדְכֹּד מִכִּיסוֹ

וְנָתַן אוֹתָן לִידֵי רַבִּי יְהוֹשֻׁעַ.

מִיָּד הִבְהִיקָה הַמְּעָרָה מֵאוֹר אַבְנֵי הַכַּדְכֹּד.

נָפַל פַּחַד גָּדוֹל עַל רַבִּי יְהוֹשֻׁעַ,

רָעֲדוּ יָדָיו וְנָפְלוּ אַבְנֵי הַכַּדְכֹּד אָרְצָה.

פָּעֲרָה רִצְפַּת הַמְּעָרָה אֶת פִּיהָ

וְנִבְלְעוּ אַבְנֵי הַכַּדְכֹּד בְּתוֹכָה.

וְעוֹד הֵן מְחַכּוֹת, אַבְנֵי הַכַּדְכֹּד,

בְּאוֹתָה מְעָרָה, לִימוֹת הַמָּשִׁיחַ…

וְלֹא רָאֲתָה עֵין אָדָם מֵעוֹלָם אֲבָנִים אֵלּוּ,

לְבַד מֵעֵינֵיהֶם שֶׁל אוֹתוֹ נַעַר קָטָן, יְהוּדִי,

וְעֵינָיו שֶׁל רַבִּי יְהוֹשֻׁעַ.

וְכָל זֹאת בִּזְכוּתוֹ שֶׁל אֵלִיָּהוּ הַנָּבִיא,

זָכוּר לְטוֹב.
",ספרות עברית חדשה
תקוה שריג,אדם כלבו וחמורו,"לְאָדָם אֶחָד הָיָה כְּלַבְלָב,

מִפִּתּוֹ אָכַל, בְּחֵיקוֹ שָׁכַב,

עִמּוֹ הָלַךְ, עִמּוֹ רָכַב.

קִנֵּא בּוֹ הַחֲמוֹר וּבְלִבּוֹ חָשַׁב:

בַּמֶּה נוֹפֵל אֲנִי מִן הַכְּלַבְלָב

הַנּוֹבֵחַ בַּיוֹם וְגַם בַּלֵּיל, הַב-הַב?

אֵלֵךּ גַּם אֲנִי אֶל אֲדוֹנִי, וְכָמוֹהוּ

אֲחַבְּקֵהוּ, אֲנַשְּׁקֵהוּ, בִּלְשׁוֹנִי אֲלַקְּקֵהוּ!

אָשִׂים עֵינַי אֶל מוּל עֵינָיו

אָשִׂים פָּנַי אֶל מוּל פָּנָיו

וּכְכָל שֶׁהַכֶּלֶב יִנְבַּח הַב-הַב,

אֶנְעַר אֲנִי בְּאָזְנָיו…


כָּךְ חָשַׁב וְגַם עָשָׂה,

כַּאֲשֶׁר אֲדוֹנוֹ לְבֵיתוֹ פָּסַע.

וְכֹה הִרְבָּה הַחֲמוֹר בְּבֵיתוֹ לְהַקִּפוֹ, עַד כִּי מִכִּסְאוֹ, עָלָיו יָשַׁב – הֲדָפוֹ.

קָרָא הָאִישׁ רֵעָיו לְעֶזְרָה, לְהַצִּילוֹ מִן הַצָּרָה הַצְּרוּרָה.

וַתִּקָּהֵל כָּל הַקְּהִלָּה, בְּחִפָּזוֹן וּבֶהָלָה גְּדוֹלָה,

זֶה בְּרֹמַח וְזֶה בְּמַקֵּל, וְזֶה בַּאֲבָנִים יְסַקֵּל,

עַד שֶׁשָּׁב הַחֲמוֹר אֶל דִּירוֹ, מֻכֶּה וּמוּבָס מִזְּנָבוֹ וְעַד צַוָּארוֹ.


וַאֲשֶׁר סֻפַּר עַד כֹּה, הוּא הַמָּשָׁל וְזֶהוּ נִמְשָׁלוֹ:

קִנְאָה וְצָרוּת-עַיִן

רָעָה גְּדוֹלָה מֵהֶן אָיִן!",ספרות עברית חדשה
תקוה שריג,אהבת התמר והתמרה,"מַעֲשֶׂה בִּתְמָרָה שֶׁגָּדְלָה עַל שְׂפַת יָם כִּנֶּרֶת,

שֶׁלֹּא עָשְׂתָה פֵּרוֹת שָׁנִים רַבּוֹת

וְהָיְתָה גְּדֵלָה וּמְתַמֶּרֶת אֶל עָל.

עָבַר דִּקְלַאי (מֻמְחֶה לַעֲצֵי תָּמָר) אֶחָד עַל פָּנֶיהָ וְאָמַר:

– תְּמָרָה זוֹ מִתְגַּעְגַּעַת לְתָמָר הַמְתַמֵּר בִּירִיחוֹ…

מַהֲרוּ וְהָבִיאוּ מִמֶּנּוּ אַבְקַת זֶרַע וּתְנוּ אוֹתוֹ עַל הַתְּמָרָה!

עָשׂוּ כִּדְבָרָיו וְנָתְנָה הַתְּמָרָה אוֹתָהּ שָׁנָה פֵּרוֹת רַבִּים

כְּכָל שֶׁעוֹשׂוֹת תְּמָרוֹת בְּשָׁנִים אֲחָדוֹת.

",ספרות עברית חדשה
תקוה שריג,אוי לאותה עיר,"יוֹם אֶחָד, הִגִּיעַ הַמְשׁוֹרֵר הַיְּהוּדִי סְפָרַדִּי, רַבִּי אַבְרָהָם אִבְּן-עֶזְרָא,

לְעִיר אַחַת וּשְׁמָהּ ‘מוֹרָה’.

רָאָה אוֹתָהּ וְאֶת אֲנָשֶׁיהָ וְלֹא נָשְׂאוּ חֵן בְּעֵינָיו.

לִפְנֵי שֶׁיָּצָא מִמֶּנָּה, יָשַׁב וְכָתַב לְיוֹשְׁבֶיהָ חֲרוּזִים אֵלֶּה:

""הַקַּנְקַן רֵיקָן בְּלִי יַיִן

וְהַגְּבִינָה גְּנוּבָה, בְּלִי זַיִן

וְהַגְּבֶרֶת עִוֶּרֶת בְּלִי עַיִן

חִגֶּרֶת וְנִשְׁבֶּרֶת צָעֲדָה עֲלֵי עָיִן.

וְאַנְשֵׁי הַמָּקוֹם אֲחֵי-קַיִן,

וּמוֹתַר הָאָדָם (עַל הַבְּהֵמָה) אֲשֶׁר בּוֹ – אָיִן

אִם אֵין אֲנִי דָּר שָׁם – אָשִׂים בְּרֹאשָׁה הָעָיִן"".


מֶה הָיְתָה כַּוָּנַת הַמְשׁוֹרֵר?

אַנְשֵׁי הָעִיר ‘מוֹרָה’ הָיוּ ‘אַנְשֵׁי הֶבֶל’ (אֲחִי קַיִן) רָעִים וּפוֹחֲזִים,

מַאַכְלֵיהֶם וּמַשְׁקְאוֹתֵיהֶם חַסְרֵי טַעַם

וְכָל אֲשֶׁר בָּהּ ‘צוֹלֵעַ’ וּפָגוּם

וְעַל-כֵּן הֶחְלִיט הַמְשׁוֹרֵר, שֶׁבִּקֵּר בְּעִיר ‘מוֹרָה’,

לְהוֹסִיף בְּרֹאש שְׁמָהּ אֶת הָאוֹת ‘ע’,

וְכָךְ הָיָה שְׁמָהּ לַ’עֲמוֹרָה', כַּאֲחוֹתָהּ ‘סְדוֹם’

הֲלֹא הֵן הֶעָרִים הַתְּאוֹמוֹת, הַיְדוּעוֹת לְשִׁמְצָה: ‘סְדוֹם וַעֲמוֹרָה’.
",ספרות עברית חדשה
תקוה שריג,אוי לאיש נולד בלי כוכב,"הַמְשׁוֹרֵר הַיְּהוּדִי-סְפָרַדִּי אַבְרָהָם אִבְּן-עֶזְרָא עָנִי מָרוּד הָיָה

וּמָצָא אֶת פַּרְנָסָתוֹ בְּבָתֵּי עֲשִׁירִים

שֶׁהָיָה מְחַבֵּר בִּשְׁבִילָם שִׁירִים לִמְסִבּוֹתֵיהֶם.

וְכָךְ שׁוֹרֵר עַל מַזָּלוֹ הָרָע:


""אַשְׁכִּים לְבֵית הַשַּׂר, אוֹמְרִים: ‘כְּבָר רָכַב’,

אָבוֹא לְעֵת עֶרֶב, אוֹמְרִים: ‘כְּבָר שָׁכַב’.

אוֹ יַעֲלֶה מֶרְכָּב, אוֹ יַעֲלֶה מִשְׁכָּב!

אוֹיָה לְאִישׁ עָנִי, נוֹלַד בְּלִי כּוֹכָב.""
",ספרות עברית חדשה
תקוה שריג,אורחים שאינם רצויים,"אוֹרְחִים לְמָה הֵם דּוֹמִים? לִגְשָׁמִים.

תְּחִלָּה אָדָם שָׂמֵחַ לִקְרָאתָם וּמְקַבֵּל אוֹתָם בְּחִבָּה

וְאַחַר־כָּךְ, נַפְשׁוֹ סוֹלֶדֶת מֵהֶם.

הוּא רוֹצֶה שֶׁיֵּלְכוּ, וְהֵם עוֹמְדִים עַל עָמְדָם!

בַּיּוֹם הָרִאשׁוֹן, אָדָם שׁוֹחֵט לְאוֹרְחוֹ עֵגֶל;

בַּיּוֹם הַשֵּׁנִי – שֶׂה;

בַּיּוֹם הַשְּׁלִישִׁי – תַּרְנְגוֹל;

בַּיּוֹם הַרְבִיעִי הוּא מַגִּישׁ לְפָנָיו שְׁעוּעִית

וְכָךְ הוּא הוֹלֵךְ וּמַמְעִיט,

עַד שְׁקָּם וְהוֹלֵךְ לְדַרְכּוֹ…
",ספרות עברית חדשה
תקוה שריג,איל חיל ואיל מת,"קוֹל אֶחָד לְאַיִל חַי,

וְשִׁבְעָה קוֹלְוֹת לְאַיִל מֵת…

כֵּיצַד?

שְׁתֵּי קַרְנָיו – חֲצוֹצְרוֹת;

שְׁתֵּי שׁוֹקָיו – חֲלִילִים;

עוֹרוֹ – תֹּף;

מֵעָיו הַגַּסִּים – מֵיתְרֵי הַנֵּבֶל;

מֵעָיו הַדַּקִּים – מֵיתְרֵי הַכִּנּוֹר;

כָּל קוֹל וְעוֹד קוֹל

וַהֲרֵי בְּיַחַד, שִׁבְעָה קוֹלוֹת",ספרות עברית חדשה
תקוה שריג,איפה בית-הגמדים?,"– מירב, את יודעת בכלל מהם גמדים ואיפה בית־הגמדים?

–כך שאל נועם, הגדול בגן, את מירב הקטנה,

שרק אתמול באה לגן מהפעוטון, יחד עם עוד כמה קטנים.

– אופה זה? – שאלה מירב, שעוד לא ידעה אפילו

שאומרים ""איפה "" ולא “אופה”.

– שם על הגבעות, רחוק נורא! –

אמר נועם והראה בידו את הכיוון.

– לא נכון, לא נכון! לא על הגבעות!

בית הגמדים הוא דווקא בוואדי שבין הגבעות –

אמרה נוגה הגדולה, שכל דבר יודעת ואף פעם לא שוכחת

להגיד כל מה שהיא יודעת.

– מה, יש שם בית ממשי וגמדים ממשיים? –

שאלה נרי מן הקטנים, שרק באו לגן ופתחה עיניים גדולות ומתפלאות –

והגמדים גרים ממש בבית?

– בטח כשאבא שלי היה בגן, הוא והחברים שלו

אפילו בנו את הבית הזה. באמת! בחיי! – אמר עידו.

– נכון! ואבא שלי גם לקח שמיכה מהחדר וסבתא שלי

שהייתה אמא שלו, נתנה לו עונש –

אמרה אורלי, מהגדולות.

– נכון! והדודה שלי תלתה שם פנס על מסמר והוא נשבר,

ולכמה ילדים היה דם –

כך סיפרו הגדולים לקטנים החדשים על בית־הגמדים.

מירב מצצה כל הזמן אצבע, שמעה, שמעה, ולא אמרה דבר.

היא הייתה עוד חדשה והתבישה.

אבל כעבור כמה שבועות, אמרה מירב לרבקה, הגננת בלחש:

– אוף, רבקה, מתי כבר נלך פעם לבית־הגמדים?

– אחרי הגשם, מירבי, עכשיו עוד יש בדרך קוצים

ואולי גם נחשים ועקרבים.

בית־הגמדים רחוק מאד וקשה לקטנים להגיע לשם.

– אבל אנחנו כבר גדולים, רבקה! אנחנו כבר בגן! –

התעקשה מירב.

– נכון, אתם כבר גדולים, אבל עוד לא הכול יכולים.

אחרי הגשם, הגבעות יהיו ירוקות ויפות

ויגדלו בהן עשבים ופרחים, אז נלך לבית־הגמדים.

טוב, מירבי?

עבר־הלך לו ראש־השנה וגם חג הסוכות,

הפלחים גמרו לזרוע את השדות,

כבר ירד היורה, זה הגשם הראשון, והעשב בגבעות התחיל לצמוח.

ומירב ונרי בכלל לא שכחו את הגמדים!

בגן התחילו כבר להכין את הבית לקראת חג החנוכה.

הילדים עשו סלסילות ושרשרות מנייר,

ציירו וגזרו חנוכיות, סביבונים וכדי־שמן

והדביקו אותם על החלונות,

דפקו כל הימים בפטישים כי הכינו חנוכיות מקרשים.

– רבקה! מה איתך?

שכחת בכלל, שצריך להזמין את הגמדים לחג החנוכה? –

אמר ארז הגדול.

– מה? ארז, הגמדים יבואו לגן שלנו, באמת?

שאל עמית מהקטנים.

– לא, זה לא כל כך בטוח שיבואו,

אבל אנחנו מזמינים אותם לכל חג, ורק בפורים הם באמת באים.

– אז מתי פורים? שאלה אורית הקטנה.

– תלכי לשאול את ההורים והם יגידו לך:

– אדר־אדר־אדר ־ אמרה נוגה הגדולה,

שהכול יודעת וכלום לא שוכחת.

– טוב ילדים, בעצם אתם צודקים.

אם יהיה מחר יום יפה, אנחנו הולכים.

בערב, אספו קרשים ופחים, כי אולי בית־הגמדים נהרס קצת,

מאז שהיינו בו וצריך לתקן אותו? –

כך אמרה רבקה, סוף־סוף,

בערב, הסתכלו הילדים כל הזמן לעבר גבעת־המורה,

שמאחוריה באים אלינו העננים, והתפללו בליבם

שיסתלקו להם הפעם, ושלא ירד גשם בדיוק מחר.

הגדולים אספו ערימה ענקית של קרשים, דיקטים,

מסמרים, פחים, ועוד כל מיני חומרים,

ובבוקר – יצאו לדרך.

הראשונים הלכו הגדולים שסחבו את הקרשים,

כי הם הכירו יפה את הדרך וגם היה להם המון כוח.

יחד עם רבקה הלכו הקטנים,

כי הם לא הכירו את הדרך.

קצת התעייפו מן ההליכה, וגם טיפ־טיפה פחדו מהגמדים.

– רבקה – שאל עמית – הגמדים הם אנשים קטנים, כמונו?

– חכה, עמית, אולי תראה אותם בעצמך…

והינה היגיעו!

פה הוא בית־הגמדים! חבוי לו בוואדי, קטנטן,

אי־אפשר להרגיש בו ממרחק,

עד שלא ניגשים אליו מקרוב.

גגו – מפח־גלים צבוע אדום, קירותיו –

קירות סלעי הוואדי, גם קרשים וקורות:

שולחן בו וספסלים, וכל־כך שקט היה בתוכו, דממה.

הילדים שמעו רק את קול העשבים ברוח

ואת צרצור הצרצרים.

קודם עמדו. אחר־כך, נגשו אחד־אחד,

הציצו היטב בכל הפינות, התכופפו, התרוממו:

– לא, אין כאן אף לא גמד!

– אבל זה בטוח שהיו כאן רק עכשיו! אמר אלון.

– הינה אפילו כרכומים טריים ומים נקיים בצנצנת

על השולחן – אמרה אילה.

הקטנים התאספו על־יד רבקה. רק מיכל ומירב

התרחקו קצת וישבו על סלע, שקטות.

מירב אמרה: –

אולי נשמע את הגמדים מדברים מרחוק?

ומיכל שאלה: – אבל איפה הם, איפה הם הגמדים?

הגדולים התפזרו בסביבה, חיפשו מאחורי כל סלע,

בתוך כל סבך־שיח.

ואז, שאל אותם דורון: – ילדים, אתם מחפשים את הגמדים?

מה פתאום? – השיב לו נועם.

– אנחנו רק מחפשים כל מיני מזכרות,

בשביל לשים לגמדים בתוך הבית שלהם.

– רבקה – אמר ארז – אולי נעשה כמו בשנה שעברה,

ונשאיר לגמדים הזמנה למסיבה על השולחן?

– כן, כן רבקה, זו יופי של הצעה, גם בחדר שלי

עושים כך, כשלא מוצאים את ההורים בחדר –

קפצה זוהר ואמרה.

הילדים אכלו קלמנטינות ועוגיות, ונזהרו מאוד

להטמין את כל הקליפות מתחת לאבנים.

על השולחן נשארה צלחת מלאה פירות ועוגיות

ועל ידה מכתב לבן,

מכתב הזמנה לגמדים למסיבת החנוכה.

– מה, ארז – שאלה אהובה – הגמדים יודעים כבר לקרוא?

מסיבת החנוכה הייתה מוצלחת מאוד.

הבית היה מלא אורות,

כי הדליקו בו הרבה נרות, שרו, רקדו,

זללו לביבות מלוחות, גם מתוקות,

אבל בין כל הסבתות והסבים, הדודות והדודים,

לא נראו שום גמדים!


עבר החורף, והאביב כמעט בא,

ושוב יצאו הילדים אל הוואדי שבין הגבעות

אבל הפעם הלכו להזמין את הגמדים לחג המסכות,

הוא חג הפורים!

גם עכשיו מצאו את בית־הגמדים שקט, מקושט ומסודר.

גם ילדים מגנים אחרים ביקרו כאן והביאו לגמדים צעצועים ובגדים,

אבל הם בעצמם, הגמדים, שוב לא היו בבית…

גם הפעם נשאר על השולחן מכתב לבן, הזמנה לחג.

ואז בא חג הפורים, וכשהשמחה הייתה גדולה,

כשכל הילדים שרו וצהלו, והם והוריהם היו חיילים

מלחים וטייסים, מלכות, נסיכות וצועניות,

נפתחה לפתע פתאום הדלת

ולגן נכנסו בשרשרת: – מי? מה?

– מה זאת אומרת?

– הגמדים! הגמדים

אדומים ומחודדים הכובעים וצ’ופצ’יק כביר מקפץ בראשם

הדורים הבגדים, ארוכים וצחים הזקנים,

מבריקים המגפיים, נוצצות העיניים.

ופתאום, כבו האורות, ולאור הפנסים שבידיהם

נראו הגמדים צועדים בתהלוכה ושרים להם שירים…


ביקור הגמדים היה קצר וחלף מהר.

הגמדים הטובים רקדו, שרו, חייכו,

נפנפו בציציות כובעיהם, החליקו על זקניהם, נצנצו בעיניהם

ופתאום, כולם בבת אחת, זרקו סביבם, לכל הצדדים

ים של אגוזים, וכשהילדים התאמצו

לתפוס אותם באוויר או על הרצפה, נדלקו האורות,

וכל הגמדים נעלמו ואינם:

היו ילדים שאמרו שהגמדים היו כל־כך חמודים,

והיו שאמרו אפילו, שהיו להם פנים קצת דומות למטפלות ולגננות…

איך זה יכול להיות?

בשנה הבאה באו ילדים חדשים לגן, מירב שכבר גדלה,

שאלה את נועה הקטנה:

– נועה, את יודעת בכלל מה הם גמדים

ואיפה הוא בית־הגמדים?

– אופה זה בית־הגמדים?

– אופה הם הגמדים?

וכל הסיפור התחיל מהתחלה.


כך קורה בכל שנה, כך יקרה בכל השנים…
",ספרות עברית חדשה
תקוה שריג,אל תחטף!,"כְּשֶׁיָּרַד הַמָּן בְּמִדְבַּר סִינַי, לִבְנֵי-יִשְׂרָאֵל לְאָכְלוֹ,

מִהֲרוּ רַבִּים לַחְטֹף לָהֶם מָן כְּכָל שְׁיָּכְלוּ, חֳמָרִים, חֳמָרִים.

רָאָה מֹשֶׁה רַבֵּנוּ, שֶׁקְּטַנֵּי אֱמוּנָה הֵם בְּנֵי-יִשְׂרָאֵל, אָמַר לָהֶם:

לִקְטוּ מִמֶּנּוּ (מִן הַמָּן) אִישׁ לְפִי אָכְלוּ,

עֹמֶר לְגֻלְגֹּלֶת, (כְּ) מִסְפַּר נַפְשׁוֹתֵיכֶם,

(וְרַק) אִישׁ לַאֲשֶׁר בְּאָהֳלוֹ תִּקָּחוּ!

בָּדְקוּ חֲכָמִים וּמָצְאוּ שֶׁפָּסוּק זֶה בְּדִבְרֵי משֶׁה

מֵכִיל אֶת כָּל אוֹתִיּוֹת הא""ב,

לְלַמֶּדְךָ, כַּמָּה חֲשׁוּבָה הוֹרָאָה זוֹ,

שֶׁלֹּא לַחְטֹף!",ספרות עברית חדשה
תקוה שריג,אליהו הנביא והכובסת,"הָיֹה הָיְתָה אִשָּׁה יְהוּדִיָה עֲנִיָּה

וְהִיא אַלְמָנָה וְלָה עֲשָׂרָה יְלָדִים.

הִתְקָרֵב הַפֶּסַח וְלָהֶם אֵין מְאוּמָה,

לֹא מַאֲכָל לֶאֱכֹל, לֹא מַשְׁקֶה לִשְׁתּוֹת

לֹא כֵּלִים לְפֶסַח וְאַף לֹא בְּגָדִים לִלְבּשׁ.

נִקְּתָה הָאִשָּׁה אֶת הַבַּיִת, עַד שֶׁהָיָה נוֹצֵץ וּבוֹהֵק.

הִפְשִׁיטָה מֵעַל יְלָדֶיהָ אֶת בִּגְדֵיהֶם הַמְּרֻפָּטִים

וְיָרְדָה אֶל הַנַּחַל לְכַבְּסָם לִכְבוֹד הַפֶּסַח.

בְּעוֹדָהּ יוֹשֶׁבֶת וּמְכַבֶּסֶת,

נִגַּשׁ אֵלֶיהָ יְהוּדִי זָקֵן וְשָׁאַל אוֹתָהּ:

– מַה מַּעֲשַׂיִךְ, יְהוּדִיָּה?

– אֲנִי מְכַבֶּסֶת אֶת בִּגְדֵי יְלָדַי לִכְבוֹד הַפֶּסַח.

– וּבֵיתֵךְ כְּבָר כָּשֵׁר לְפֶסַח?

– כֵּן…

– וְכִבְשָׂה יֵשׁ לָךְ לִסְעֻדַּת פֶּסַח?

חָשְׁבָה הָאִשָּׁה שֶׁלֹּא נָאֶה שֶׁתִּתְאוֹנֵן

עַל עָנְיָהּ בִּפְנֵי אִישׁ זָר וְהֵשִׁיבָה:

– כֵּן…

– וְכֵלִים לְפֶסַח יֵשׁ לָךְ?

– כֵּן…

– וּבְגָדִים חֲדָשׁים יֵשׁ לִילָדַיִךְ וְלָךְ?

– כֵּן…

– כֵּן יְהִי רָצוֹן – אָמַר הַזָּקֵן,

קְחִי, אִשָּׁה, מַטְבֵּעַ וּקְנִי עוֹד מַשֶּׁהוּ לִכְבוֹד הֶחָג.

רָצְתָה הָאִשָּׁה לְסָרֵב, אֲבָל לֹא הִסְפִּיקָה,

כִּי נֶעְלַם הַזָּקֵן וּבְיָדָהּ – מַטְבֵּעַ זָהָב נוֹצֵץ.

שָׁבָה לְבֵיתָהּ וְרָאֲתָה שֶׁהַבַּיִת מָלֵא כָּל טוּב,

מַצּוֹת, דָּגִים וְיַיִן,

שֶׁמֶן, פֵּרוֹת וִירָקוֹת וּמִגְדָּנוֹת לָרֹב.

בָּאֲרוֹנוֹת בְּגָדִים – נַעֲלַיִם, צְעִיפִים וּשְׂמָלוֹת

וּבַחוּץ עוֹמֶדֶת כִּבְשָׂה שְׁמֵנָה וּמְלַחֶכֶת עֵשֶׂב…

שָׁחַט הַשּׁוֹחֵט אֶת הַכֶּבֶשׂ וְהָיוּ לָאִשָּׁה וִילָדֶיהָ

כָּל צָרְכֵי הַפֶּסַח שְׁפָעִים,שְׁפָעִים,

וְעוֹד לָהּ מַטְבֵּעַ הַזָּהָב הַיָּקָר…
",ספרות עברית חדשה
תקוה שריג,אליהו הנביא מביא לקבל ישראל,"כְּשֶׁהָיָה רַבִּי עֲקִיבָא חָבוּשׁ בְּבֵית-הָאֲסוּרִים עַל יְדֵי

הָרוֹמָאִים הָרְשָׁעִים,

שֶׁסָּרְקוּ אֶת בְּשָׂרוֹ בְּמַסְרְקוֹת בַּרְזֶל,

בָּא אֵלִיָּהוּ הַנָּבִיא אֵלָיו וּמָצָא

שֶׁמֵּת בְּיִסּוּרָיו.

הָיָה זֶה בְּלֵיל יוֹם הַכִּפּוּרִים.

הָלַךְ אֵלִיָּהוּ הַנָּבִיא, בִּדְמוּתוֹ שֶׁל יְהוּדִי פָּשׁוּט,

אֶל רַבִּי יְהוֹשֻׁעַ, תַּלְמִידוֹ שֶׁל רַבִּי ִעֲקִיבָא.

דָּפַק עַל דַּלְתּוֹ וְאָמַר לוֹ:

– שָׁלוֹם עָלֶיךָ, רַבִּי יְהוֹשֻׁעַ!

אָמַר לוֹ רַבִּי יְהוֹשֻׁעַ:

– שָׁלוֹם עָלֶיךָ, רַבִּי וּמוֹרִי!

וְכִי צָרִיךְ אַתָּה מַשֶּׁהוּ?

אָמַר לוֹ אֵלִיָּהוּ הַנָּבִיא:

– בָּאתִי לוֹמַר לְךָ,

שֶׁמֵּת רַבִּי עֲקִיבָא בְּבֵית-הָאֲסוּרִים.

הָלְכוּ שְׁנֵיהֶם לְבֵית-הָאֲסוּרִים וְרָאוּ,

שֶׁכָּל הַשּׁוֹמְרִים יְשֵׁנִים וְכָל הַשְּׁעָרִים פְּתוּחִים.

נָטְלוּ אֶת גּוּפָתוֹ שֶׁל רַבִּי עֲקִיבָא וְהוֹלִיכוּ אוֹתָהּ כָּל

הַלַּיְלָה,

עַד שֶׁהִגִּיעוּ לְעִיר וּשְׁמָהּ קִצְרָה.

כְּשֶׁהִגִּיעוּ לְשָׁם, עָלוּ שָׁלשׁ מַעֲלוֹת וְיָרְדוּ שָׁלשׁ מַעֲלוֹת

וְנִפְתְּחָה מְעָרָה לִפְנֵיהֶם.

רָאוּ שָׁם בַּמְּעָרָה

כִּסֵּא וְסַפְסָל, שֻׁלְחָן וּמְנוֹרָה וּמִטָּה אַחַת מֻצַּעַת.

הִשְׁכִּיבוּ אֶת רַבִּי עֲקִיבָא עַל הַמִּטָּה וְיָצְאוּ.

וְהָיָה הַנֵּר דּוֹלֵק.

כְּשֶׁיָּצְאוּ, נִסְתְּמָה הַמְּעָרָה אַחֲרֵיהֶם.

אָמְרוּ:

– אַשְׁרֶיךָ רַבִּי עֲקִיבָא,

שֶׁנִּמְצָא לְךָ מְלוֹן-לַיְלָה בִּשְׁעַת מִיתָתְךָ.

וְלֹא יָדַע רַבִּי יְהוֹשֻעַ,

שֶׁבָּא רַבִּי עֲקִיבָא לְקֶבֶר יִשְׂרָאֵל,

בִּמְעָרָה שֶׁדּוֹלֵק בָּהּ נֵר תָּמִיד,

וְכָל זֹאת בִּזְכוּתוֹ שֶׁל אֵלִיָּהוּ הַנָּבִיא,

זָכוּר לְטוֹב
",ספרות עברית חדשה
תקוה שריג,אלכסנדר מוקדון בממלכת הנשים,"אַלֶּכְּסַנְדֶר הַגַּדוֹל הָיָה תְּחִלָּה מֶלֶךְ מַקֵדוֹניָה שֶׁבְּאַסְיָה הַקְּטַנָּה.

לְאַחַר־מִכֵּן, כָּבַשׁ אֶת יָוָן וְאֶת כָּל הָאֲרָצוֹת שֶׁכָּבְשָׁה יָוָן תְּחִלָּה

וְעוֹד רָצָה לִכְבֹּשׁ אֲרָצוֹת וְעַמִּים חֲדָשִׁים.

פַּעַם אַחַת, הִקְהִיל אֶת כָּל חֲכָמָיו וְיוֹעֲצָיו וְאָמַר לָהֶם:

– רוֹצֶה אֲנִי לִכְבֹּשׁ אֶת אַפְרִיקָה! וְאַתֶּם אמְרוּ לִי, כֵּיצַד אַגִּיעַ לְשָׁם?

אָמְרוּ לוֹ:

– אִי אֶפְשָׁר! הָרֵי־הַחֹשֶׁךְ שֶׁגָּבְהָם עַד הַשָּׁמַיִם עוֹמְדִים לְךָ בְּדַרְכְּךָ!

אָמַר לָהֶם:

– לֹא שָׁאַלְתִּי אֶתְכֶם, אִם אֵצֵא לְאַפְרִיקָה וְאִם לֹא, אֶלָּא כֵּיצַד אַגִּיעַ לְשָׁם.

אָמְרוּ לוֹ הַחֲכָמִים:

– צַוֵּה וְיָבִיאוּ לְךָ שַׁיָּרָה שֶׁל חֲמוֹרִים לוּבִיִּים הָרְגִילִים לָלֶכֶת בַּחֲשֵׁכָה,

וְעוֹד צַוֵּה וְיָבִיאוּ לְךָ חֲבָלִים אֲרֻכִּים מְאֹד.

כְּשֶׁתֵּלְכוּ לְאַפְרִיקָה, מִתְחוּ הַחֲבָלִים לְאֹרֶךְ הַדֶּרֶךְ,

וּכְשֶׁתָּשׁוּבוּ, תֵּלְכוּ עַל פִּיהֶם.

עָשָׂה כָּךְ אַלֶּכְּסַנְדֶר מוֹקְדוֹן וְיָצָא לְאַפְרִיקָה.

הִגִּיעַ לִמְדִינַת קַרְתָּגָה, שֶׁשָּׁלְטוּ בָּהּ אָז רַק נָשִׁים.

רָצָה לְהִלָּחֵם בָּהֶן וְלִכְבֹּשׁ אֶת אַרְצָן.

יָצְאָה לִקְרָאתוֹ מִשְׁלַחַת שֶׁל נָשִׁים וְאָמְרָה לוֹ:

– אִם תִּלָּחֵם בָּנוּ, הַנָּשִׁים, יִצְחֲקוּ לְךָ בְּכָל הָעוֹלָם, וְאַף בַּדּוֹרוֹת הַבָּאִים לֵאמֹר:

“אַלֶּכְּסַנְדֶר מוֹקְדוֹן הַגָּדוֹל נִלְחַם בְּנָשִׁים!”

אָמַר לָהֶן:

– רוֹאֶה אֲנִי חָכְמָה בְּדִבְרֵיכֶן, אִם כֵּן, הוֹצִיאוּ לְפָנַי כִּכַּר לֶחֶם וְלֹא אֶלָּחֵם בָּכֶן.

(מִנְהָג עַתִּיק הוּא – הוֹצָאַת לֶחֶם לַכּוֹבֵשׁ – סִימָן לִכְנִיעָה)

הוֹצִיאוּ לְפָנָיו כִּכַּר זָהָב, שֶׁדָּמְתָה לְכִכַּר לֶחֶם,

תַּפּוּחִים עֲשׂוּיִים זָהָב וְרִמּוֹנִים עֲשׂוּיִים זָהָב

וְכָל זֹאת בִּקְעָרוֹת עֲשׂוּיוֹת זָהָב טָהוֹר.

אָמַר לָהֶן:

וְכִי אוֹכְלִים זָהָב אֶצְלְכֶן בְּקַרְתָּגָה, מַמְלֶכֶת הַנָּשִׁים?

אָמְרוּ לוֹ:

– וְכִי יָצָאתָ לְאַפְרִיקָה וּבָאתָ לְקַרְתָּגָה בִּשְׁבִיל כִּכַּר לֶחֶם?

וְכִי לֹא הָיָה לְךָ כִּכַּר לֶחֶם בִּמְקוֹמְךָ?

הִתְבַּיֵּשׁ אַלֶּכְּסַנְדֶר הַגָּדוֹל לְשֵׁמַע דִּבְרֵי הַנָּשִׁים הַחֲכָמוֹת.

וּכְשֶׁפָּנָה מִשָּׁם אַלֶּכְּסַנְדֶר לְדַרְכּוֹ, צִוָּה

עַל עֲבָדָיו לִכְתֹּב כְּתֹבֶת עַל שַׁעַר קַרְתָּגָה וְזוֹ

לְשׁוֹנָהּ:

""אֲנִי אַלֶּכְּסַנְדֶר הַגָּדוֹל, מֶלֶךְ מוֹקְדוֹן, שׁוֹטֶה הָיִיתִי

עַד שֶׁבָּאתִי לִמְדִינַת הַנָּשִׁים, הִיא קַרְתָּגָה,

וְלָמַדְתִּי מִפִּיהֶן חָכְמָה וְעֵצָה.""
",ספרות עברית חדשה
תקוה שריג,אלכסנדר מוקדון והגלגלת,"פַּעַם, בְּאֶחָד ממסעות הַמִּלְחָמָה שֶׁלּוֹ יָשַׁב

אַלֶּכְּסַנְדֶר מוֹקְדוֹן עַל שְׂפַת נַחַל וְהִתְכּוֹנֵן לֶאֱכֹל דָּגִים

מְלוּחִים.

שָׁטַף אוֹתָם תְּחִלָּה בְּמֵי הַנַּחַל וְהִתְבַּשְּׂמוּ הַדָּגִים בְּרֵיחַ גַּן־עֵדֶן.

רָחַץ אֶת פָּנָיו בְּמֵי הַנַּחַל וְחָיְתָה רוּחוֹ וְכָל עֲיֵפוּתוֹ פָּגָה מִמֶּנּוּ.

נִתְמַלֵּא אַלֶּכְּסַנְדֶר סַקְרנָוּת, מֵהֵכָן נוֹבֵעַ נַחַל זֶה.

קָם וְצָעַד בְּמַעֲלֵה הַנַּחַל, אֶל מְקוֹרוֹ.

כְּשֶׁהִגִּיעַ לַמַּעְיָן, מָצָא שָׁם שַׁעַר נָעוּל.

דָּפַק עָלָיו אַלֶּכְּסַנְדֶר וְקָרָא:

– פִּתְחוּ לִי אֶת הַשַּׁעַר, אֲנִי אַלֶּכְּסַנְדֶר מוֹקְדוֹן!

אָמַר לוֹ קוֹל מִפְּנִים לַשַּׁעַר:

– זֶהוּ שַׁעַר גַּן־עֵדֶן וְרַק צַדִּיקִים יָבוֹֹֹאוּ בוֹ!

יָדַע אַלֶּכְּסַנְדֶר שֶׁאֵינוֹ צַדִּיק, וְלֹא יִפָּתַח לְפָנָיו שַׁעַר גַּן־עֵדֶן.

בִּקֵּשׁ: – אָמְנָם, צַדִּיק אֵינֶנִּי, אֲבָל מֶלֶךְ גָּדוֹל אֲנִי,

תְּנוּ לִי אֵפוֹא מַשֶּׁהוּ מִגַּן־עֵדֶן!

יָצְאָה מִן הַשַּׁעַר יָד וְהוֹשִׁיטָה לְאַלֶּכְּסַנְדֶר גֻּלְגֹּלֶת אָדָם.

כְּשֶׁשָּׁב אַלֶּכְּסַנְדֶר לְאַרְצוֹ וּלְאַרְמוֹנוֹ, הִנִּיחַ אֶת הַגֻּלְגֹּלֶת בְּכַף מֹאזנַיִם.

לָקַח אֶת כָּל כַּסְפּוֹ, זְהָבוֹ וְהָאֲבָנִים הַטּוֹבוֹת שֶׁלּוֹ וְהִנִּיחַ בַּכַּף הַשְּׁנִיָּה.

וְהִנֵּה לֹא הִכְרִיעוּ אֵלֶּה אֶת כַּף הַמֹּאזְנַיִם,

כִּי הָיָה מִשְׁקָלָהּ שֶׁל אוֹתָהּ גֻּלְגֹּלֶת מִגַּן־עֵדֶן גָּדוֹל יוֹתֵר.

קָרָא לְפָנָיו אֶת כָּל חֲכָמָיו וְשָׁאַל אוֹתָם מַה פֵּשֶׁר הַדָּבָר הַמּוּזָר הָזֶּה.

אָמְרוּ לוֹ הַחֲכָמִים:

– אִם יִקַּח הַמֶּלֶךְ קֹמֶץ עָפָר וִיכַסֶּה אֶת

פִּתְחֵי הָעֵינַיִם שֶׁבַּגֻּלְגֹּלֶת, מִיָּד יִהְיֶה מִשְׁקָלָהּ קַל,

כְּמִשְׁקַל עַצְמוֹתֶיהָ בִּלְבַד.

עָשָׂה אַלֶּכְּסַנְדֶר כְּדִבְרֵיהֶם וְנִמְצָא שֶׁצָּדְקוּ.

שָׁאַל אוֹתָם, מַדּוּעַ יָעֲצוּ לוֹ מַה שֶּׁיָּעֲצוּ וְהֵם הֵשִׁיבוּ לוֹ:

– עֵינָיו שֶׁל אָדָם, כָּל עוֹד אֵינָן שׁוֹכְנוֹת עָפָר,

לְעוֹלָם אֵינָן שְׂבֵעוֹת וְתָמִיד הֵן רוֹצוֹת עוֹד וְעוֹד, לָכֵן מִשְׁקָלָן גָּדוֹל.

רַק בְּמוֹתוֹ, כְּשֶׁמִּתְכַּסּוֹת עֵינָיו עָפָר, הֵן נַעֲשׂוֹת שְׂבֵעוֹת…
",ספרות עברית חדשה
תקוה שריג,אם אין אני לי מי לי,"הָיֹה הָיָה כְּפָר אֶחָד בָּאָרֶץ, “קֶרֶן הַשֶּׁפַע” שְׁמוֹ.

הָיוּ בּוֹ אִכָּרִים אוֹהֲבֵי אַדְמָתָם

וְחָרוּצִים מֵאֵין כְּמוֹתָם.

הָיוּ מְסַקְּלִים, חוֹרְשִׁים, מְזַבְּלִים, זוֹרְעִים וְנוֹטְעִים

מַשְׁקִים וְעוֹדְרִים, מְנַכְּשִׁים וְזוֹמְרִים

וְרָאוּ בְּרָכָה בְּכָל מַעֲשֵׂי יְדֵיהֶם

וְאַדְמָתָם – כְּ“קֶרֶן-הַשֶּׁפַע”, הֲלֹא הוּא שֵׁם כְּפָרָם.

אָכְלוּ הָאִכָּרִים מִכָּל טוּב,

בָּנוּ לָהֶם בָּתִּים גְּדוֹלִים וְנוֹחִים,

וְלֹא שָׁמְרוּ דָּבָר מִכָּל אֲשֶׁר לָהֶם לְיוֹם צָרָה.

הָיָה בֵּינֵיהֶם אִכָּר אֶחָד

שֶׁחַי חַיֵי צִנְעָה בְּבַיִת קָטָן וּפָשׁוּט

וְכֵן הָיוּ גַּם בְּגָדָיו וּמְזוֹנוֹתָיו וְכָל דְּרָכָיו.

הָיָה הָאִכָּר שׁוֹמֵר בְּמַרְתְּפוֹ

שַׂקֵּי חִטִּים וְקִטְנִיּוֹת

כַּדֵּי שֶׁמֶן וּדְבַשׁ

וַעֲרֵמוֹת שְׂעוֹרִים לִבְהֶמְתּוֹ.

הָיוּ שְׁכֵנָיו צוֹחֲקִים לוֹ וְאוֹמְרִים:

קַמְצָן טִפֵּשׁ אַתָּה, שֶׁאַתָּה עָמַל כָּל הַיָּמִים
וְאֵינְךָ נֶהֱנֶה כָּמוֹנוּ מִיגִיעַ כַּפֶּיךָ!

אָמַר לָהֶם אוֹתוֹ אִכָּר:

“אִם אֵין אֲנִי לִי מִי לִי”…
הָיוּ מְלַגְלְגִים עָלָיו כָּל הַיָּמִים וּמְכַנִּים אוֹתוֹ ' אֲנִילִימִילִי'…


פַּעַם אַחַת, פָּקְדָה בַּצֹּרֶת קָשָׁה אֶת הָאָרֶץ

וּבְעִקְּבוֹתָיו – רָעָב וּמַחְסוֹר.

קָרָא הָאִכָּר הַצָּנוּעַ אֶת שְׁכֵנָיו לְבֵיתוֹ

וְחִלֵּק לָהֶם מִכָּל אוֹצְרוֹת הַמָּזוֹן שֶׁאָגַר בְּמַרְתְּפוֹ

וְאָמַר לָהֶם:

עַכְשָׁו אַתֶּם מְבִינִים מַה שֶּׁאָמַרְתִּי לָכֶם
“אִם אֵין אֲנִי לִי מִי לִי”?

וְעוֹד אֹמַר לָכֶם “וּכְשֶׁאֲנִי לְעַצְמִי מָה אֲנִי”?

וְכִי אֵשֵׁב לְבַדִּי וְאֹכַל כָּל מַה שֶּׁאָגַרְתִּי בְּמַרְתְּפִי

בְּעוֹד אַתֶּם נְמֵקִּים בָּרָעָב?!

הוֹדוּ לוֹ הַשְּׁכֵנִים מִכָּל לֵב,

וְחָקְקוּ דְּבָרָיו בְּזִכְרוֹנָם.

וְשׁוּב לֹא כִּנּוּ אוֹתוֹ בְּלַעַג “אֲנִילִימִילִי”.
",ספרות עברית חדשה
תקוה שריג,אם תצמא למים בני,"שָׁנוּ רַבּוֹתֵינוּ, לְתַלְמִידֵיהֶם:

""– אִם יָצָאתָ לַדֶּרֶךְ, קַח עִמְּךָ כַּד שֶל מַיִם

וְלֹא תִּשְׁתֶּה מַיִם מִן הַנָּהָר וְמִן הָאֲגַם,

שֶׁמְּסַכֵּן אַתָּה אֶת בְּרִיאוּתְךָ וְאֶת אוֹר עֵינֶיךָ.

וְאִם אָזְלוּ הַמַּיִם מִכַּדְּךָ,

דְּפֹק עַל כִּסּוּי הַכַּד וֶאֱמֹר לְעַצְמְךָ:

'– פְּלוֹנִי בֶּן פְּלוֹנִית (שִׁמְךָ וְשֵׁם אִמְּךָ)

אָמְרָה לְךָ אִמְּךָ:

הִזָּהֵר מִשַּׁבְרִירִי

שַׁבְרִירִי, בְּרִירִי,

רִירִי, רִיר, רִי…

(מִין לַחַשׁ הוּא, שֶׁל ‘לָשוֹן נוֹפֵל עַל לָשׁוֹן’)

הַקַּל לִזְכִירָה וּמַעֲמִיק בַּזִכָּרוֹן אֶת עֶצֶם הָעֵצָה
",ספרות עברית חדשה
תקוה שריג,אמא חדשה לאפרוח,"לנכדי הצעיר, מיתר


ערב אחד ישבתי לי לבדי

על שפת בריכת־הדגים.

על פני המים התעופפו וצפו להם

המון עופות־מים, שבכל פעם טבלו ראשיהם

בבריכה וצדו במקור דגון מסכן, מפרפר.

פתאום ראיתי, לא הרחק ממני,

בריכייה עומדת לה לבדה, כמוני.

מטפטפת מים כולה, נרגזת,

פעם מביטה לבריכה,

ופעם לתוך השיחים, הקנה והסוף,

שעל שפת הבריכה.

הרגשתי שהיא עצובה ועצבנית

ומחפשת מאוד משהו, או מישהו.

בבריכה שטו להן בנחת

עופות־אמהות שאימנו את אפרוחיהן בשחייה.

פתאום צייץ אפרוח

שצץ מתוך השיח.

קטנטן, קרח, מקורו פעור,

מתקדם לאט, צועד רועד מקור,

כך התקרב לו עד לבריכייה הנרגזת…

והיא? הבריכייה?

סימרה בכעס את כל נוצותיה

וצרחה על האפרוח:

לך לך, אתה לא האפרוח שלי
אני לא אמא שלך,

האפרוח שלי הלך לאיבוד!

אבל האפרוח לא הבין מה היא צורחת.

ניגש אליה עוד ועוד, קרוב קרוב, בנחת.

אז ניקרה הבריכייה בראשו בכעס,

הפנתה לו גב וזנב,

קפצה קפיצה,

ניתרה ניתור,

ופתאום –

הפנתה ראשה אחורה והיביטה באפרוח

הרועד מקור ומצייץ־בוכה, בלא כוח.

ראיתי, שהיא חושבת לה, הבריכייה,

שדווקא אולי ינעם לה מאוד,

אם ידבק הקטן הזה אל בטנה, בין הנוצות…

והאפרוח –

כאילו הבין בדיוק מה היא חושבת,

שוב קיפץ, דילג, דילג, קיפץ

וכבר נדחק לו בין נוצותיה, דבוק אליה

כאילו מתחנן:

בריכייה רחמנייה,
לי אין אמא

ולך אפרוח אין,

היי לי את אמא ואני לך בן!

אז חיטטה הבריכייה במקורה בחיבה

בראשו של האפרוח,

צדה לו זבוב, מחתה לו מקור

וציפצפה לו באהבה:

טוב, אפרוחון מסכן,
לי אבד הבן

ולך אמא אין

היה לי אתה בן

ואני אהיה לך לאם.

אמן.

אז פרשה הבריכייה כנפיה על האפרוח,

ישבה תחתיה בנוח,

האפרוח לא נראה, לא נשמע,

כי חם לו שם ורך

וטוב לו כל־כך, כל־כך…
",ספרות עברית חדשה
תקוה שריג,"אמא, גם את","לאה’לה – היא אני

– אמא, מדוע אין רואים מהחלון שלנו אף פעם את השמים?

אצל שפרה’לה כן רואים, וגם אצל סבתא!

– כי הם גרים למעלה, לאה’לה, ואנחנו למטה…

גם מהחלונות שלנו יכולים לראות את השמים,

אבל השכנים תולים תמיד כביסה המסתירה אותם ואת השמש…

– אז למה, אמא? למה הם מכבסים תמיד כביסה

ותולים אותה מעל הרחוב?

– כשאין די בגדים, לאה’לה, צריך לכבס הרבה…

את, למשל, רוצה ללכת לבית־הספר בשמלה מלוכלכת?

אינך רוצה, נכון?

– נכון – אמרה לאה’לה, והיביטה בעיניים כבויות בשורות החבלים

ששיחקה בהם הרוח והעיפה תחתוני־גברים לבנים וארוכים,

טליתות־קטנות עם ציציות, כותנות ארוכות שרוולים,

שמלות כהות וטורים של גרביים שחורים

גרבי הנשים, וגרביים לבנים של גברים.

– ת־מיד, ת־מיד נגור פה, אמא? אף פעם לא נגור למעלה,

נשב לנו על גזוזטרה ונסתכל למטה, אמא?

– אלוהים שבשמים יודע, בתי. מה יודעת אשה כמותי?

נודה לאל גם על דירתנו זו…

אבל הלא תוכלי לשבת אצל סבתא על הגזוזטרה,

– לא, אמא. סבתא לא מרשה לי לצאת לגזוזטרה שלה.

היא אומרת שנכנסת רוח פרצים, ושאני אשבור לה את העציצים…

אני לא רוצה ללכת אל סבתא. היא בכלל לא אוהבת אותי,

היא תמיד אומרת, שאילו הייתי בן זכר הייתי דומה לאבא,

אבל אני בת, ולכן אני דומה לך…

חיבקה האם את לאה’לה את ליבה ויחדיו עמדו והיביטו שעה ארוכה

בסימטה המרופשת, בכבסים המתעופפים ברוח,

ובילדים המעטים שבעטו בקופסת הפח כאילו הייתה כדורגל…

– בואי, לאה’לה, לבשי את מעילך ונלך. יש לי כמה עניינים לסדר.

– לאן נלך, אמא? לאן"" אולי נלך אל הפיק’ים?! טוב, אמא?

– כן, נלך באמת אל הפיק’ים. הם קיבלו כמה שקי בגדים

ישנים מאמריקה לחלוקה בין עניים…

– גם אנחנו עניים, אמא? את תקבלי שימלות גם בשבילנו!

– את מדברת כמו תינוקת, לאה’לה. כך אומרים? “שימלות”?

לא! הבגדים לא בשבילנו! ישמרנו הבורא! מה את סחה?

– אז בשביל מי?

– הלא את יודעת שאני דואגת לעניים נסתרים,

שאינם פושטים יד לנדבה… זאת הלא הפרנסה שלי!

– ומי דואג לנו, אמא? אישות אחרות?

– מה? “אישות”?! “נשים” אומרים!

לא, לא. חס וחלילה. ישמרנו אלוהים!

בעבור עבודתי זו הלא אני מקבלת משכורת שממנה אנחנו מתפרנסות!

מה קרה לך היום לאה’לה? מה את שואלת שאלות משונות כאלו ומציקה לי.

בואי, מהרי ונלך כבר.

האם עטפה את ראשה ואת כתפיה במטפחת צמר ישנה שחורה –

מעיל לא היה לה – הלבישה את לאה’לה במעיל הקטן ממידתה

ומרופט במרפקי שרווליו. השתיים יצאו לסימטה.

רוח ירושלמית חודרת עצמות התקיפה אותן מייד באיבה גלויה.

האם והבת נדחקו זו לזו. למשוך מעט חום ולמצוא מסתור

מדקירות מחטי הקור.

אורו של הפנס חשף לעיניהן שורת בתים דלים, צפופים זה לזה,

שמבני פח ועץ בכל הגדלים היו דבוקים אליהם, מכל עבר.

באחדים מן החלונות כבר קרצו אורות.

בשמים גווע אור היום בחרכי העננים.

הן פסעו עד לסופה של הסימטה, מדלגות בזהירות על מרצפות חלקלקות,

על קרשים ופחים שביצבצו מן הרפש.

הן חצו את רחובה הראשי של שכונת “בית־ישראל” הישנה,

שאליו נשפכה הסימטה, על מדרכותיו ופנסיו המאירים.

ריח לחם טרי וחמימות עליזה הלמו אותן כשעברו על פתחה של מאפייה.

– קני לי כעך, אמא!

– קחי, בתי, כסף וקני לך כעך. אבל בקשי שיהיה חם וטרי!

לאה’לה נכנסה למאפייה וקנתה שני כעכים קטנים, לה ולאמה.

כששילמה, אמר לה האופה בחיוך:

– בעצם, חסרים לך גרוש וחצי…

אבל לא נורא, ילדה, בפעם אחרת תשלמי לי, נכון?

– טוב – השיבה לו לאה’לה ובלעה את רוקה.

– אמא! קניתי גם לך כעך!

– אבל הרי הכסף לא הספיק לך!

למה קיבלת מידי האופה כעך בחינם?

הלא לימדתיך ש“שונא מתנות יחיה”?

– אז למה את הולכת לחלק לעניים בגדים במתנה?

– לתת מתנות, בתי, זו מצווה, בייחוד מתן בסתר… אבל לקבל!

פעם שנייה אל תעשי זאת. לאה’לה!

אולי נשכח לשלם לו? ואולי חלילה לא יהיה לנו כסף לשלם?

הן אכלו בדומיה כעכיהן החמים, הפריכים, צעדיהן נתאוששו

כשחצו את שוק “מאה שערים” ההומה סחר־מכר, לאור הפנסים הירקרק.

הן יצאו מעברה הדרומי של השכונה, לביתם העשיר והמרווח של הפיק’ים,

שבקרת הכנסייה החבשית, שהו קצת על־יד הפתח,

עד שנענתה העוזרת לצלצולן ופתחה לפניהן את הדלת.

אור בהיר, חום נעים וריח של נקיון ומאכלים טעימים

עמדו בבית המבהיק והמרווח.

– שלום, גברת לוי, שלום ילדונת – קיבלה פניהן הגברת פיק

ההדורה בלבושה, ממרומי קומתה הגבוהה,

ופיאתה הנכרית הזהובה, בהברה אמריקאית: – קר בחוץ, מה?

– מרגלית – דיברה אחורה – הכיני לנו תה עם עוגות והביאי לסלון, בסדר?

– בסדר, גברת, תיכף אנ’יביא!

– בואנה, התחממנה, כאן נעים אצלנו, חם, מה?

זו הפעם השנייה לה, ללאה’לה, לבקר בבית הזה.

מעודה לא ראתה דירה אחרת, גדולה כל כך, רהיטים יפים ומבריקים,

שטיחים רכים ועמוקים, נברשת בדולח ענקית כזו, הנוצצת באורות רבים.

טעמן של העוגיות שאכלה כאן בפעם הקודמת,

שב ועלה עתה בפיה שנמלא רוק.

היא זכרה עוד בדיוק גם את פניו ואת מבטו של הבן,

ילד בן גילה, יגאל’י פיק, ילד שמן שפניו ורודות

ולבושו חוצלארצי, שהגיש לה אז בונבוניירה מוזהבת, מלאה שוקולדות.

היא ממש התפקעה לקחת לה תופין אחד,

אבל פתאום נעשה לה חם בפניה, ואמרה שאינה רוצה שוקולדה,

שאינה אוהבת בכלל שוקולדה…

ישבו לשולחן, שתו תה חריף בלימון, בספלי חרסינה דקיקים ויפים,

ונגסו בעוגות הטובות. הנשים דיברו בענייניהן, ולאה’לה,

שסיימה שתייתה ואכילתה,

הרימה שתי זרועותיה לאחוריה, תלתה אותן על מסעד הכיסא

ועיניה נעוצות בנברשת המבריקה שמעל לראשה.

יגאל’י לא היה בבית הפעם, כנראה.

כך הייתה לאה’לה יושבת תמיד, כשהייתה נפעמת, מוקסמת…

תחילה הייתה דעתה נתונה לטעמן של העוגיות.

אחר־כך, הניעה בראשה לראות את אורות הנברשת הנשברים בבדולח;

רק אחר־כך, התחילו אוזניה לקלוט לאט לאט

דבריהן של הגברת פיק ואמא שלה:

– הוא רב, כן…

– ומניין בא?

– מניו־יורק! אני מכירה אותו היטב. מידידינו הטובים…

– גרוש?

– לא. אלמן. והוא רוצה לשאת אשה דווקא מארץ־ישראל…

לא איכפת לו, אם אלמנה האשה, או רווקה, אם יש לה ילדים

או אין לה,

העיקר שתהיה אשה יראת שמים והגונה – – –

ושתסכים לנסוע עימו לאמריקה.

– אינני יודעת, אם זה בשבילי – שמעה לאה’לה את לחישת אמה.

– ומה יהיה איתה? –

לאה’לה פגשה בעיני אמה ומיהרה והשמיטה מבטה לרצפה.

כמוה עשתה גם האם, שהייתה חיוורת מאוד, ולמבט עיניה הכהות מבע,

שלאה’לה לא ראתה בהן מעולם.


מבית הפיק’ים הלכו לאה’לה ואמה ברוח הקרה,

שהשיבה עכשיו אל פניהן גם טיפות גשם קרות כקרח, אל ביתו של נסים,

הסבל התימני, בשכונת “שערי־פינה”.

האם אמרה לו שיעביר לביתה מביתה של הגב' פיק ארבעה שקי בגדים,

ושילמה לו שכרו מראש.

– מחר בצהריים, אם ירצה השם, גברת לוי! תודה רבה! –

נענה לה נסים.

– מה, אמא, את כל הבגדים הישנים מאמריקה

שלח הרב הזה מניו־יורק, בשבילנו?

–שוב את מדברת שטויות נוראות, לאה’לה.

הלא כבר אמרתי לך שבגדים אלה ניתנים לעניים!

אצרור אותם בחבילות ואביא אותם לבתי הנצרכים.

–מה הם כל כך עניים שהם צורחים?!

–מה פתאום צורחים?! “נצרכים” אמרתי לך ולא “צורחים”.

הם עניים, נכון? הם צריכים בגדים ללבוש ואין להם, נכון?

אז קוראים להם “נצרכים”.

–ואני לא צריכה מעיל, אמא? אני לא “נצרכה”? ולך יש

בכלל מעיל?! – כמעט וצרחה לאה’לה.

–אם ירצה השם יגדילו לי את משכורתי ואקנה לך מעיל חדש, לאה’לה.

בסוף החורף יהיה המעיל יותר בזול. חס וחלילה בתי. את אינך “נצרכת”!

ואולי באמת כבר תתני לי מנוחה היום מכל הטַרחָנוּת שלך!


כששבה לאה’לה הביתה מבית־הספר, למחרת בצהריים, היו ארבעה

שקים מוטלים באמצע החדר.

האם ישבה על שרפרף, נברה בבגדים, קיפלה והכינה חבילות.

בחדר עמד ריח זר, מגעיל.

–קחי לך אוכל, במטבח לאה’לה, אני מוכרח להספיק לגמור את סידור החבילות ובערב, ללכת ולחלק אותן.

–אנ’לא רוצה לאכול, אמא, אנ’לא רעבה!

ישבה לה לאה’לה בפינת החדר והיביטה בעבודת אמה.

ראתה שם, בין הבגדים, כמה שמלות, סוודרים ומעילים יפים

שהו מתאימים בדיוק למידתה.

–אמא, הרשי לי רק למדוד משהו, אמא.

את המעיל האדום הזה עם הצווארון הלבן מהפרווה!

רק את זה ודי, אמא! טוב?!

–טוב. אבל זכרי את הבטחתך! רק למדוד ומייד לפשוט ולהחזיר לערימה.

בגדים אלה אינם שייכים לנו! הבנת?

קפצה לאה’לה ממקומה ולבשה את המעיל האדום.

ריח מתקתק עלה ממנו.

צמרמורת של בחילה עברה בה כשהכניסה ידיה לשרוולים.

המעיל היה כמו חדש, צבעו מבהיק, והוא הלם בדיוק את מידתה.

לאה’לה ניגשה לארון, פתחה את דלתו, שראי היה משובץ בה,

וסקרה את מראיה.

זרה הייתה לאה’לה במעיל האדום – ללאה’לה.

היא חייכה אליה, היטתה ראשה, לשמאל ולימין,

פיזרה את שערותיה הארוכות, הבהירות והחלקות על כתפיה, סביב סביב.

קרן שמש דקה שהתגנבה אותה שעה מבין לכבסים שבסימטה –

הזהיבה את שערה על גבי המעיל האדום ופרווה הלבנה. צמרמורת הבחילה חלפה.

חום נעים זרם והשתפך בכל גופה.

– אמא, ראי, אני ילדה יפה… –

השמיעה פתאום, ספק אומרת ספק שואלת, והסמיקה.

– יפה בתי, יפהפייה… יפה כבת־מלך…

יפה כיהודייה כשרה וחסודה… הלוואי ויזהיר מזלך כפנייך היפות…

– אבל את אשה יפה, אמא!

את הכי יפה מכל האמהות של החברות שלי – ושתקה לרגע קל –

אז למה את לא מתחתנת, אמא! הלוא אבא מת כבר נורא מזמן!

אז תתחתני כבר עם הרב הזה מניו־יורק, שגברת פיק אמרה לך!

לאה’לה שדיברה אל אמא שלה לתוך הראי, ראתה את אמה מחווירה,

שומטת ידיה על ברכיה ועיניה מביטות ברצפה.

לאה’לה עוד הספיקה לצוד בהן אותו מבע שראתה אמש בבית הפיק’ים.

– האם שמעת והבנת את שיחתנו אתמול, לאה’לה?

– כן, אמא. בטח שהבנתי! אני כבר ילדה גדולה!

היא אמרה לך, שרב אחד מניו־יורק רוצה להתחתן עם אשה מארץ־ישראל, אדוקה וטובה, ושזו בדיוק את!

ושהוא רוצה שהאשה שלו תיסע איתו לאמריקה! ו…

– ואת מסכימה, לאה’לה? רוצה שניסע לאמריקה?

רוצה שהרב הזה יהיה בעלי ו…

לאה’לה עיוותה פתאום את שפתיה.

נפנתה מן הראי, פשטה את המעיל האדום וזרקה אותו לערימה,

ברחה למטבח וייבבה משם:

– אנ’לא רוצה לאמריקה, ולא רוצה את הרב הזה,

אני שונאת אותו! לא רוצה אבא חדש…

האם קמה והלכה אחרי לאה’לה למטבח.

– לא, בתי. גם אני איני רוצה בו. איני רוצה בכלל להתחתן.

את אמרת את זה, לאה’לה, לא אני!

היא ליטפה את ראשה של הילדה וליטפה, עד שנשתתקו השתיים

והיו יושבות זו ליד זו במטבח המחשיך והולך,

וריח הבגדים הישנים מחניק את החלל.


בלילה שכבו האם והבת, כל אחת במיטתה ולא נרדמו.

– אמא אני רוצה לישון איתך, טוב? אולי אוכל להירדם…

אני כל הזמן חושבת על הרב הזה ונורא פוחדת ממנו!

– בואי לאה’לה, בואי אלי.

מה יש לך לפחד מפני אדם שלא ראית ושלא תראי אף פעם?!

אני מבטיחה לך, לאה’לה, שלעולם לא תראי אותו…

מאז היו האם והבת ישנות יחדיו. לאה’לה לא שבה לשאלותיה.

היא לא הזכירה את הרב מאמריקה, לא הזכירה את חפצה בבגד חדש

מן השקים האמריקאיים, שהיו מגיעים הביתה, מתחלקים בידי אמה לחבילות

והולכים להם בסלה של אמה אל אותם “נצרכים”.


סמוך לחג הפורים נזכרה לאה’לה שהינה־הינה מגיע יום־הולדת אמה.

– מה אתן לאמא, ליום־הולדתה? –

שברה לאה’לה את ראשה יומם ולילה, ולא מצאה.

לילה אחד, היה זה ליל סגריר עז של מלקוש, נדחקה לאה’לה אל אמה,

פתחה לה סדק בשמיכה שהייתה משוכה מעל ראשה,

והציצה בברקים שהאירו מדי פעם את החדר.

הרעמים והסופה הרעידו את הקירות. השמשות והפחים התלושים שבגגות צילצלו,

הגשם שטף והלך.

היא שבה ונתעטפה באפלולית החמימה מתחת לשמיכה.

נרדמה לאה’לה וחלמה על המבול, על נוח, ועל היונה ששלח

מבעד לצוהר… היא הרי למדה זאת בחומש, כבר בפעם השנייה.

כשנתעוררה בבוקר, ידעה מהי, המתנה שתביא לאמה:

יונה! יונה לבנה ותמה, רכה וחמה.

היא סיפרה על החלטתה לשפרה’לה חברתה הטובה,

וזו מיהרה וסיפרה את הסוד לאמה.

ביום חמישי, כשהלכה זו לשוק “מאה שערים” עם שני סליה,

לקנות מזונות לכבוד שבת, קנתה ללאה’לה – יונה חיה.

יונה כחלומה: לבנה ותמה. רכה וחמה.

לאה’לה, הכינה בּהֶסתֵר מפני אמה, ארגז עץ שלם וטוב,

קופסת־פח אחת מילאה בזרעונים ושנייה – במים,

וגם לוח קרטון גדול ועבה לחסימת הארגז הכינה,

עד שתתרגל היונה לשובכה החדש.

יום־ההולדת בא. בא.

האם, שלא זכרה כלל את היום ולא הכינה כיבוד לחברותיה של לאלה’לה,

לא הרגישה בתכונה מסביבה.

בבוקר אותו היום ביקשה לאה’לה מאמה להיות בבית אחרי־הצהריים

ולא ללכת אל הנצרכים שלה, עם סליה הכבדים.

– ומי ילך במקומי? – הקשתה האם.

– אני! אני כבר גדולה וחזקה ואני אעזור לך מחר.

כשבאה לאה’לה מבית־הספר, מצאה את אמה העייפה ישנה במיטה בשקט ובשלווה

ובלחייה החיוורות פרח מעט אודם. היא זכתה במנוחה בלתי צפוייה…

לאלה’לה התהלכה בחדר על קצות אצבעותיה, פרשה מפה לבנה על השולחן,

נתנה את פרחי החרדל והפרגים, שקטפה בשדה שחצתה בדרך לבית־הספר, בכוס מים,

והעמידה אותה על השולחן, הוציאה מתיק בית־הספר שלה בוטנים,

גרעינים וסוכריות וחילקה אותם בצלחות, לכיבוד.

האורחת הראשונה הייתה שפרה’לה. אחריה באה מרים ולבסוף באו גם שושנה וטובה.

ועדיין הייתה האם ישנה שינה עמוקה.

– אמא! בוקר טוב וחג שמח לך! – לא התאפקה לאה’לה.

קפצה האם בבהלה ממיטתה, משפשפת עיניה בתדהמה,

על המראה החגיגי הלתי צפוי שלבש החדר הקודר.

– איזה בוקר? איזה חג? והלא כבר כמעט ערב, ואת נתת לי לישון כל כך הרבה!

ומה כל זה? – הצביעה על השולחן.

– שלום לכן, ילדות, כמה יפה מצדכן שבאתן לבקר את לאה’לה!

– אמא? שכחת בכלל, שהיום יש לך יום־הולדת?

– אה! – נזכרת האם – זהו פירוש החגיגה כאן?!

קמה ממיטתה, סידרה שמלתה ושערה ויצאה למטבח לשפות קומקום ולהכין תה לילדות.

פניה, העצובות תמיד, היו צוחקות.

עכשיו יצאו לאה’לה וחברתה לחצר והכניסו בשקט את הארגז ואת היונה שבתוכו,

והעמידו אותו בפינת החדר.

היונה שכבר היתה בארגז מספר ימים, יצאה בזהירות מן הארגז הסתובבה חשדנית בחדר,

בוחנת, בודקת, אף מפרישה לשלשת,

ופתאום – התעופפה וישבה לה על הארון.

יפה, לבנה, מניעה ראשה והומייה בגאון.

האם, ששמעה מן המטבח את הקול המוזר, נכנסה בבהלה לחדר

והינה יונה לבנה מביטה בה מלמעלה, בשתי עיניה־יונים.

– לאה’לה! וכל זה לכבודי? ליום־הולדתי?

תודה לך בתי, תודה לכולכן, בנות, על עזרתכן ועל ביקורכן…

ישבו להן האם, לאה’לה וחברותיה, וזללו את כל הכיבוד מעל השולחן,

שתו את התה, וכל אותה שעה הייתה היונה הנאווה

יושבת לה בשלווה ומהגה במרום מושבה.


משבא פורים, בא האביב וטיטא מן הסימטה את הרפש עם העננים.

הכבסים התייבשו מבעוד יום והוסרו מן החבלים,

והשמש הורשתה הפעם להביט מעט בחלונות, לפני ששקעה ונעלמה.

חמימות וריחות שדה טובים היגיעו ממרחק אף לבתים הנמוכים,

התומכים זה את זה מפני נפילה. ארגזה של היונה הועמד בחצר,

על גגה של מקלחת הפח הקטנה הצמודה לבית,

והייתה היונה שמחה בחלקה, יוצאת ובאה, עפה ושבה,

עד שיום אחד עפה ולא שבה.

לאה’לה שוטטה בכל הסימטאות השכונה וכל חברותיה עוזרות לה לחפש ולשאול,

שמא ראו, שמא שמעו דבר על היונה האבודה.

איש לא ראה. איש לא שמע.

נתעצבה לאה’לה וגם בכתה:

– למה, אמא, למה ברחה היונה?

מה חסר לה אצלנו? מים? זרעים? שובך יבש וחם? שום דבר!

למה ברחה, אמא, למה?

פעמים רבות לא השיבה האם לשאלותיה של לאלה’לה ושתקה.

פעם אחת, בלילה, כשהיו שוכבות זו על־יד זו במיטתן

והילדה מציקה לאמה בשאלותיה, השיבה לה האם בשאלה:

– את יודעת מה חסר לה, ליונה שלנו, לאה’לה?

– מה? אמא, מה? את יודעת?!

– יוֹן… זכר… חתן… היא לא יכלה לחיות לבדה.

היא עפה לחפש אותו… להטיל ביצים ולגדל אפרוחים…


שכבה לאה’לה שותקת. שותקת וחושבת. חושבת ושותקת.

– אמא. גם את… גם לך…

– מה, לאלה’לה? מה, גם אני, גם לי?


שתקה לאה’לה ומלה לא אמרה.
",ספרות עברית חדשה
תקוה שריג,אנוכי אוהב את אמי מאוד מאוד,"תוך קריאה בספר כתביו העבה של אבי זצ""ל, מצאתי פנינה.

במכתבו הענייני לחברו בגליציה, שבו הוא מסביר לו

מדוע זה לא השיב לו על מכתבו במהירות הראויה, כתוב:

“יפו, רביעי בשבת, ז' ניסן התרס”ח (1908)

— —

— —

— — והינה פתאום התעלפה אמי הזקנה

(אשר העליתיה ב""ה הנה, עם אבי הישר והנחמד, לפני חנוכה)

ותיפול במחלה אנושה מאוד. ואנוכי אוהב את אמי

הטובה מאוד מאוד, כי בין אלפי נשים קשה למצוא

אשה מחוכמת ובעלת טעם כמוה.

ואם ישנם אנשים במדינות רחוקות הנהנים באופיי

ומזדעזעים לעומק רגשותי, אשר גם אתה חביבי,

מתנוסס ביניהם לתפארת, דעו לכם, חברי,

כי רוב מידותי הנחילתני אמי הישרה

ורק את העיקשות לעמוד נגד הזרם,

והביטחון והאמונה בניצחון האמת על השקר,

ירשתי מאבי (שמואל) יחי'.

בכל ימי מכאוביה שנחתי כמובן את כל העבודות הצריכות

למוח צלול ולב שמח, ככתיבת המכתב הזה, ואיתך הסליחה.

עתה קמה כבר (אמי שתחי') מעשר דווי,

ומצב בריאותה הולך וטוב, ברוך בורא רפואות.

— —""
סבתי זו, שפרינצה, שם שהוא גלגול יידישאי רחוק

מן השם הלטיני אספירנצה, שפירושו תקווה, שעל שמה אני נקראת,

אולי היא רמז למוצאה ממשפחת גולים מספרד שגלו לאשכנז,

ומשם למזרח פולין, לגליציה.

שורות המכתב הללו הן עדות יחידה בידי על סבתי הזו.",ספרות עברית חדשה
תקוה שריג,"אני משרתת אצל גברת ""ברוך -השם""","ומתחפשת למישהי אחרת

יום אחד, מגיעה קריאה בטלפון לשלוח מהר מהר

בחורה לעבודה אצל גברת אחת, ברכה הלוי, בחיפה.

מה פתאום תיסע חברת קבוצת־החוגים שעל שפת הנחל,

לעבוד אצל גברת הלוי בחיפה?

כי בעלה הנכבד, ברוך הלוי, סוחר עשיר בחיפה,

התנהג יפה מאוד עם גזבר קבוצת־החוגים.

הוא נתן לו סחורה בהקפה,

אפילו כשלא היתה לו לירה אחת על הנשמה,

ועכשיו, הינה אשתו ילדה בת

ואין לה כוח לעשות בעצמה את עבודת הבית.

הוא מבקש, שאחת הבחורות שלנו תבוא לביתו לעזור לאשתו.

את מי בוחרים לעבודה המחורבנת הזו?

אותי…


ביום ראשון אחד בבוקר,

ארזתי בתיק בית־הספר שלי העשוי עור,

שהבאתי איתי כשיצאתי לקבוצה, מעט בגדים, כלי רחצה ומגבת.

ואני נוסעת ברכבת לחיפה, לרחוב שאת שמו שכחתי,

אבל את מקומו אני זוכרת היטב, בעצמות…

אני עולה במדרגות, בלב דופק, ומרגישה שפני חיוורות

וברכי כושלות, אני חושבת בליבי, תוך כדי כך,

שאילו ידעה אמי בירושלים,

שבתה יחידתה הולכת להיות משרתת של אשה אחת בחיפה,

היתה קוברת את עצמה באדמה מרוב כעס ובושה.

אני דופקת על הדלת ששלט נחושת קטן תלוי עליה:

“משפחת ברכה וברוך הלוי”.

הדלת נפתחת, ומי ניצבת לפני, שמנה כחבית,

אם לא הגברת הג’יניג’ית, “ברוך־השם”?!

אם לא התמוטטתי ונפלתי תחתי, סימן שהייתי עשויה מפלדה.

הרי זוהי ידידתה המצחיקה של אמי,

שותפה שלה ב“הסתדרות נשים מזרחי”, יושבת ירושלים!

זו שקראנו בינינו בצחוק, גברת “ברוך השם”,

מפני שהיתה חותמת תמיד את שמה מאחורי מכתביה “ב”ה""

ב.ה. (ברכה הלוי, בראשי תיבות).

זו היא עצמה!


אותו רגע, באה מחשבה לראשי.

־ את לא מראה אפילו סימן, מי את באמת,

את לא את, שמך לא שמך, את לא ירושלמית, שום דבר!

־ כן היא שואלת אותי – במה אפשר לעזור לך?

־ אני מקבוצת־החוגים – אני אומרת לה.

־ את מקבוצת־החוגים? – היא שואלת אותי –

הלא את נראית ילדת בית־הספר! מעניין!

כאלה ילדים אתם?

אז אולי שלחו אותך לעבוד אצלנו בבית?

־ כן, בדיוק כך – אני משיבה לה וזיעה מכסה אותי,

מפני שאני מרגישה בעיניים שלה, שהיא מתחילה להכיר אותי.

־ מה שמך? היא שואלת.

־ שמי בת־עמי – אני אומרת לה.

־ ואני הייתי נשבעת שאת היא תקוה, בת חברה שלי מירושלים,

שכבר לא ראיתי אותה ארבע שנים, מאז שעברנו

מירושלים לחיפה! הייתי ממש נשבעת שאת היא!

־ ומניין את? – היא מוסיפה – ואני רואה בעיניים שלה,

שהיא עדיין לא מאמינה לי…

־ אני מפתח־תקוה – אני משיבה לה וכל הדם נעלם מפני.

־ מפתח־תקוה? – היא משתוממת –

־ טוב, היכנסי, שבי ושתי כוס תה, בת־עמי,

ואחר־כך אראה לך מה לעשות בבית…

את מבינה, אני ילדתי בת, לפני שבועיים, ואין לי כוח לעבוד,

ובעלי היציע לי, שבחורה מהקבוצה שלכם תעזור לי בבית…

־ כן – אני אומרת לה – אני יודעת, אמרו לי.

וכך, ישבתי לי במטבחה של גברת “ברוך־השם”,

שתיתי תה, שמעתי לצווחות התינוקת שלה וערכתי לי בראשי

תשובות לכל מיני שאלות, שאולי תשאל אותי הגברת.


חצי שנה עבדתי אצל גברת “ברוך השם” בפרך.

סיידתי לה את המטבח, כיבסתי לה חיתולים מגואלים,

הידחתי לה כלים, שפשפתי לה רצפות,

וסחבתי לה סלים מלאים מן המכולת.

שנאתי את משפחת “ברוך־השם” שנאת מוות…

מדי פעם, ניסתה גברת “ברוך־השם” לשאול אותי עוד שאלות

וסיפרה לי סיפורים רבים על תקוה,

הבת החמודה של חברתה, ה“תאומה” שלי מירושלים,

הדומה לי יותר מאשר הדמיון שבין שתי טיפות מים…


וגברת “ברוך־השם” הזכירה לי את ירושלים

וירושלים הזכירה לי את ילדותי.
",ספרות עברית חדשה
תקוה שריג,אני רומל!,"בתש""א (1941) ישבה פלוגה א' של הפלמח במשקים כפר־גלעדי, דפנה ודן

ועסקה כמובן בעבודה ובאימונים.

בכפר־גלעדי התקיים אז קורס מכי""ם.

יום אחד שהיה יום שבת, נקרא מפקד הקורס, נחום, לחולתא

ושם נמסרה לו הודעה דחופה:

־ עליך לקיים מייד מסדר פלוגתי ובמסדר תודיע שלפלוגה א' ניתן הכבוד,

לצאת מייד לקו הראשון של החזית הדרומית!

נחום הנרעש מן הבשורה, שב לכפר־גלעדי מאושר לנלהב:

הרי זו בדיוק הייתה תקוות כל יהודי בארץ, להילחם בגרמנים הנאצים!

הוא הרים מייד את הפלוגה על הרגליים וריכז אותה בסככה מרוצפת חצץ, שהייתה

בנויה בלב מאהל הפלמח.

הוא ניצב מול החבר’ה שהרגישו את עצמם במעמד היסטורי

ומסר את ההודעה, וסיים את דבריו בדברים האלה:

־ חבר’ה, מחר, עם ערב, אנחנו יוצאים לנגב להילחם ברומל!

מפה ומשם הופיעו קוניאק ושֶרי־ברנדי ושתו לחיים,

בעיניים נוצצות, בשרירים מתפוצצים מכוח ומרץ, בלבבות הולמים.

את המשקה קינחו באבטיחים חבויים באוהלים.

כבר הייתה שעת לילה מאוחרת, ובחורים רבים התנדנדו,

צעקו ושרו בגילופין.

ונחום – נאחז בעמוד הסככה והכריז על שקט.

דממה נפלה וכולם הקשיבו רב קשב ואז קרא:

־ אני רומל!…

מי שהיה עדיין פיכח, התפוצץ מצחוק

ומי שהיו שתויים, כמו המפקד, הגבירו את ההילולה.

לאחר ההכרזה המדהימה הזו, הסביר נחום את פשר הפקודה,

את כל הגדולות והנפלאות שתעשה פלוגה א' בחזית –

הוא לא היה שיכור אלכוהול, הוא היה שיכור מאושר,

על שיזכו הוא וחבריו ללחום בנאצים.


למחרת פורקו האוהלים, נארזו החפצים האישיים והפלוגתיים

והכול, והאנשים, והחפצים, הועמסו על משאית חסרת דפנות

ויצאו לדרך לחזית.

הם נסעו בינתיים רק עד נגבה…

על זה בדיוק מוסבות שורות השיר הידוע משירי הפלמח, השיר על הפלוגונת…",ספרות עברית חדשה
תקוה שריג,ארבעה גאים מי יודע?,"אַרְבָּעָה גֵּאִים הֵם בָּעוֹלָם:

שׁוֹר בַּבְּהֵמוֹת,

אַרְיֵה בַּחַיּוֹת,

נֶשֶׁר בָּעוֹפוֹת

וְאָדָם גֵּאֶה עַל כֻּלָּם!
",ספרות עברית חדשה
תקוה שריג,ארמון פלאים בן רגע,"אִישׁ חָסִיד הָיָה,

בְּלִי מָזוֹן, בְּלִי מִחְיָה,

וְלוֹ אֳשָּׁה וּבָנִים חֲמִשָּׁה

וְאַף לֹא אֲגוֹרָה אַחַת שְׁחוּקָה.

יוֹם אֶחָד אָמְרָה לוֹ אִשְׁתּוֹ:

 - צֵא לַשּׁוּק וְחַפֵּשׂ פַּרְנָסָה, שֶׁלֹּא נָמוּת בָּרָעָב.

יָצָא הֶחָסִיד לַשּׁוּק וְעָמַד שָׁם לְבַדּוֹ וְאֵין עוֹזֵר.

הֵרִים עֵינָיו לַשָּׁמַיִם וּבָכָה:

 - רִבּוֹנוֹ שֶל עוֹלָם!

יוֹדֵעַ אַתָּה, שֶׁאֵין לִי אָח וְלֹא קָרוֹב, שֶׁיַּעֲזֹר לִי בְּצָרָתִי,

שְׁלַח לִי יְשׁוּעָה!

וְהִנֵּה בָּא אֵלִיָּהוּ הַנָּבִיא וְשָׁאַל אוֹתוֹ:

 - לָמָּה אַתָּה בּוֹכֶה?

אָמַר לוֹ הֶחָסִיד:

 - יְלָדַי רְעֵבִים, אִשְׁתִּי רְעֵבָה, אֲנִי רָעֵב.

אָמַר לוֹ אֵלִיָּהוּ הַנָּבִיא:

 - מְכֹר אוֹתִי לְעֶבֶד,

וּבַכֶּסֶף שֶׁתְּקַבֵּל עֲבוּרִי תִּתְפַּרְנְסוּ אַתָּה וּבְנֵי בֵּיתְךָ.

אָמַר לוֹ הֶחָסִיד:

 - הֲלֹא כֻּלָּם יוֹדְעִים,

שֶׁאִישׁ עָנִי אֲנִי וְאֵין לִי עֲבָדִים!

אִם אֵלֵךְ לִמְכֹּר אוֹתְךָ, יַחְשְׁבוּ אוֹתְךָ לְאָדוֹן וְאוֹתִי לְעַבְדְּךָ!

אָמַר לוֹ אֵלִיָּהוּ:

 - עֲשֵׂה כַּאֲשֶׁר דִּבַּרְתִּי וּמְכֹר אוֹתִי,

אֲבָל תִּתֵּן לִי אֲגוֹרָה אַחַת מִמְּחִירִי.


הָלְכוּ הֶחָסִיד וְאֵלִיָּהוּ הַנָּבִיא יַחְדָּו

וְהָיוּ הָעוֹבְרִים וְשָׁבִים חוֹשְׁבִים,

שֶׁאֵלִיָּהוּ הַנָּבִיא הוּא הָאָדוֹן הַהוֹלֵךְ לִמְכֹּר אֶת עַבְדּוֹ

לְמִי שֶׁיִּרְצֶה לִקְנוֹתוֹ.

עָבַר שָׁם אֶחָד מִשָּׂרֵי הַמֶּלֶך וְרָצָה לִקְנוֹת אֶת הֶחָסִיד לְעֶבֶד.

בָּא וְשָאַל אֶת אֵלִיָּהוּ הַנָּבִיא, מַה מְּחִיר הָעֶבֶד

אָמַר לוֹ אֵלִיָּהוּ:

 - הָאִישׁ הַזֶּה הוּא אֲדוֹנִי וַאֲנִי עַבְדּוֹ.

שְׁאַל אוֹתוֹ מַה מְּחִירִי.

אִם תִּקְנֶה אוֹתִי, אֵלֵךְ אַחֲרֶיךָ.

שָׂמַח מְאֹד הַשַּׂר לְמִשְׁמַע אָזְנָיו,

שָׁקַל עַל יְדֵי הֶחָסִיד שְׁמוֹנִים כֶּסֶף

וְשָׂמַח בָּעֶבֶד הַנָּאֶה אֲשֶׁר קָנָה לַמֶּלֶךְ.

נָתַן הֶחָסִיד לְאֵלִיָּהוּ הַנָּבִיא אֲגוֹרָה אַחַת,

וְהֵם הָלְכוּ אִישׁ לְדַרְכּוֹ.

קָנָה הֶחָסִיד מָזוֹן וּמַשְׁקֶה, לְבוּשׁ וּכֵלִים,

וְהֵבִיא לְאִשְׁתּוֹ וְלִילָדָיו, וְהֵם שָׂמְחוּ מְאֹד בְּמַזָּלָם הַטּוֹב.

הַשַּׂר הֵבִיא אֶת אֵלִיָּהוּ הַנָּבִיא כְּעֶבֶד לַמֶּלֶך.

שָׁאַל הַמֶּלֶך אֶת הָעֶבֶד הֶחָדָשׁ: - מַה מְּלַאכְתְּךָ?

הֵשִׁיב לוֹ אֵלִיָּהוּ הַנָּבִיא:

 - בַּנַּאי מֻמְחֶה אֲנִי.

שָׂמַח הַמֶּלֶך מְאֹד וְאָמַר לְאֵלִיָּהוּ הַנָּבִיא:

 - רוֹצֶה אֲנִי, שֶׁתִּבְנֶה לִי אַרְמוֹן גָּדוֹל בִּזְמַן קָצָר.

הִתְפַּלֵּל אֵלִיָּהוּ הַנָּבִיא לַקָּדוֹשׁ-בָּרוּךְ-הוּא,

שֶׁיַּעֲלֶה בְּיָדוֹ לְמַלֵּא אֶת חֶפְצוֹ שֶׁל הַמֶּלֶךְ.

כְּשֶׁגָּמַר תְּפִלָּתוֹ, צִוָּה עַל הָעֲבָדִים, אֲשֶׁר נָתַן לוֹ הַמֶּלֶךְ לְעָזְרוֹ,

לְהַתְחִיל בִּמְלֶאכֶת הַבִּנָין.

וְהִנֵּה, רַק שָׁלְחוּ יָדָם בַּמְּלָאכָה,

וּכְבָר קָם וְהָיָה אַרְמוֹן תִּפְאֶרֶת, שֶׁלֹּא הָיָה כְּמוֹתוֹ בָּעוֹלָם,

וְכָל זֹאת בַּלַּיְלָה, בִּן רֶגַע, לִפְנֵי עֲלוֹת הַשַּׁחַר.

שָׂמַח הַמֶּלֶךְ בְּאַרְמוֹנוֹ וְשָׁאַל עַל אֵלִיָּהוּ עַבְדּוֹ,

לְשַׁבְּחוֹ וּלְהוֹדוֹת לוֹ

נֶעְלַם אֵלִיָּהוּ הַנָּבִיא וְלֹא נִמְצָא.


וְהֶחָסִיד חַי בְּעשֶׁר וּרְוָחָה כָּל יָמָיו,

וְכֵן בָּנָיו וּבְנֵי בָנָיו.

וְכָל זֹאת בִּזְכוּתוֹ שֶׁל אֵלִיָּהוּ הַנָּבִיא,

זָכוּר לַטּוֹב.",ספרות עברית חדשה
תקוה שריג,ארנון מגלה את סודה,"גַּם הַפַּעַם קָרְאוּ לָהּ הַיְלָדִים “שְׁמֵינֶה בּוֹבֶּה”

וְשׁוּב הָיְתָה יַלְדָּה אַחַת שֶׁלִּטְּפָה רַךְ־רַךְ אֶת לַאסִי

בְּבִטְנָהּ. זוֹ כְּבָר לֹא הָיְתָה רוּתִי, שֶׁכְּבָר גָּדְלָה וְהָלְכָה

לְבֵית־הַסֵּפֶר. עַכְשָו הָיְתָה זוֹ צַפְרִירָה שֶׁהָיְתָה עוֹד

קְטַנְ־קְטַנְטַנָּה – אוּלַי בַּת שָׁלֹשׁׁ, וְלֹא יָדְעָה עוֹד אֲפִלּוּ

לְדַבֵּר כָּל־כָּךְ טוֹב, וְאָמְרָה כָּל הַזְּמַן: – לַאסִי’לֶה

חַמוּדָה’לֶה, אוֹפוֹ הַגוּרִים מִבֶּטֶן שֶׁלָּךְ?

יוֹם בָּהִיר אֶחָד, נֶעְלְמָה לַאסִי וְאֵינֶנָּה! הַיְלָדִים

חִפְּשׂוּ, חִפְּשׂוּ וְלֹא מָצְאוּ, וְהָיוּ עֲצוּבִים מְאֹד. גַם סוֹנְיָה

וְרִבְקָה, הַיּוֹדְעוֹת לְהָשִׁיב עַל כָּל לָמָּה וּמַדּוּעַ,

אֵיפֹה וּמָתַי, אָמְרוּ הַפַּעַם, שֶׁהֵן בֶּאֱמֶת אֵינָן

מְבִינוֹת, מַה קָּרָה לְלַאסִי…

מִי גִּלָּה לְבַסּוֹף אֶת לַאסִי? אַרְנוֹן!

הוּא קָם הַשְׁכֵּם־הַשְׁכֵּם בַּבֹּקֶר, וְהָלַךְ לִפְתֹּחַ אֶת

הַפִּשְׁפָּש בַּחֲצַר הַלּוּל. עָשָׂה זֹאת כָּל יֶלֶד שֶׁקָּם

הָרִאשׁוֹן בַּבֹּקֶר. פּתְאֹם שָׁמַע יִלּוּל חַלָּשׁ, חַלָּשׁ.

חִפֵּשׂ פֹּה, חִפֵּשׂ שָׁם – לְחִנָּם. הֵרִים אַרְנוֹן שָׁלֹשׁ בֵּיצִים

לְבַנְבַּנּוֹת שֶׁמָּצָא בַּלּוּל, בְּתָא הַהֲטָלָה, וְרָצָה לְהַכְנִיס

אוֹתָן הַבַּיְתָה. פִּתְאֹם, כְּשֶׁהִגִּיעַ לַדֶּלֶת, שָׁמַע עוֹד פַּעַם

אֶת הַיִּלּוּל הַזֶּה וְהַפַַּעַם – קְצָת יוֹתֵר חָזָק!

הָלַךְ צַעַד וּשְׁנַיִם, וְהִנֵּה רָאָה מִתַּחַת לַמִּשְׁטָח,

בַּפִּנָּה, בְּדִיּוּק לְיַד הַדֶּלֶת, חֹר, וּמִתּוֹכוֹ עוֹלֶה הַקּוֹל.

פִּתְאֹם נִזְכַּר אַרְנוֹן בְּדָבָר שֶׁסּוֹנְיָה אָמְרָה פַּעַם

לַיְלָדִים:

– יֵשׁ כְּלָבוֹת הַחוֹפְרוֹת לָהֶן חֹר, אוֹ בּוֹר,

וּמַמְלִיטוֹת שָׁם.

הוּא נִכְנַס לַבַּיִת בְּשֶׁקֶט, בְּשֶׁקֶט, הִנִּיחַ בָּאָרוֹן

אֶת שְׁלֹש הַבֵּיצִים, מִלֵּא קַעֲרַת חֲלָב מִן הַכַּד

בַּמְקָרֵר, יָצָא וְהֶעֱמִיד בִּזְהִירוּת אֶת הַקְּעָרָה עַל יַד

הַבּוֹר. הוּא הִתְחַבֵּא רָחוֹק מִשָּׁם וְהִסְתַּכֵּל בְּסַבְלָנוּת

מַה יִּקְרֶה. אֵיזֶה יֶלֶד נָבוֹן הָיָה זֶה אַרְנוֹן!

כַּעֲבֹר כַּמָּה רְגָעִים, בְּאֱמֶת הֵצִיץ מִשָּׁםהָרֹאשׁ

הַצְּהַבְהַב, בַּעַל הָאָזְנַיִם הָאֲרֻכּוֹת, שֶׁל לַאסִי, וְהִיא

לִקְּקָה בִּמְהִירוּת, גָּמְרָה חַת־שְׁתַּיִם אֶת כָּל הֶחָלָב,

הֵצִיצָה כֹּה וָכֹה וְנֶעְלְמָה לָהּ בַּחֹר שֶׁמִּתַּחַת לַמִּשְׁטָח.

עַכְשָׁו, כְּבָר לֹא יָכֹל אַרְנוֹן לְהִתְאַפֵּק, נִכְנַס

לַבַּיִת וְקָרָא בְּקוֹלֵי־קוֹלוֹת:

– יְלָדִים, יְלָדִים! לַאסִי הִמְלִיטָה בַּבּוֹר, מִתַּחַת

לַמִּשְׁטָח! אֲנִי שָׁמַעְתִּי אֵיךְ הַגּוּרִים שֶׁלָּהּ מְיַלְּלִים שָׁם

וַאֲפִלּוּ נָתַתִּי לָהּ חָלָב!

זֶּה הָיָה מֻצְלָח מְאֹד, שֶׁסוֹנְיָה בָּאָה בְּדִיּוּק בְּאוֹתוֹ

רֶגַע, וְאָמְרָה לַיְלָדִים שֶׁלֹּא יִגְּשׁוּ אֶל לַאסִי, כִּי אוּלַי

הִיא עַצְבָּנִית וִיכוֹלָה לִנְשֹׁךְ. אַחֶרֶת, מִי יוֹדֵעַ מֶה הָיָה

קוֹרֶה… סוֹנְיָה הִבְטִיחָה לַיְלָדִים לֵאֱפוֹת לָהֵם עוּגָה

לְהֻלֶּדֶת הַגּוּרִים. תָּמִיד אוֹפִים אֶצְלֵנוּ עוּגָה לַמִשְׁפָּחָה

שֶׁנּוֹלַד לָהּ תִּינוֹק חָדָשׁ.

הַיְלָדִים הִתְאַפְּקוּ וְלֹא נִגְּשׁוּ. רַק הַיֶּלֶד שֶׁהֵבִיא

לָהּ אֹכֶל, הָיָה נִגָּשׁ בְּשֶׁקֶט גָּמוּר, מַעֲמִיד לָהּ אֶת

הַקְּעָרָה, הוֹלֵךְ לוֹ לְאֵיזֶה מַחֲבוֹא לִרְאוֹת מֵרָחוֹק מַה

יִּקְרֶה, כְּמוֹ שֶׁעָשָׂה אַרְנוֹן, הָרִאשׁוֹן.

כְּשֶׁהִתְחִילָה לַאסִי לָצֵאת מִדֵּי־פַּעַם מִן הַחֹר,

הָיְתָה נוֹבַחַת עַל כָּל עוֹבֵר וָשָׁב שֶׁלֹּא הָיָה מֵהַהוֹרִים,

אוֹ מִבְּנֵי מִשְׁפַּחְתָּם שֶׁל יַלְדֵי גַּן ד'. אֵיךְ הִכִּירָה אֶת

כֻּלָּם? בְּאֱמֶת זֶה פֶּלֶא!

מִשֶּׁגָּדְלוּ הַגּוּרִים וּפָקְחוּ עֵינַיִם, יָצְאוּ מֵחֹרָם, וְלַאסִי

הִרְשְׁתָה לַיְלָדִים לְשַׂחֵק עִמָּם. אַבָל אוֹי וַאֲבוֹי הָיָה

לְכָל אָדָם זָר שָׁנִּגַּשׁ לַמִּשְׁטָח. לַאסִי הָיְתָה נוֹבַחַת

וּמִסְתָּעֶרֶת עָלָיו. לְרֹב הַחֲבֵרִים לֹא הָיָה אֹמֶץ לֵב

אֲפִלּוּ לְהִתְקָרֵב לַגַּן. אוֹרֵחַ עַז־נֶפֶשׁ הָיָה מְבַקֵּשׁ מֵאַחַד

הַיְלָדִים שֶׁיִּתֵּן לוֹ יָד וְיִשְׁמֹר עָלָיו. לַאסִי הָיְתָה

רוֹטֶנֶת, אַךְ הָאוֹרֵחַ הָיָה נִכְנָס וְיוֹצֵא בְּשָׁלוֹם.


זְמַן־מָה לִפְנֵי חֲלֻקַּת הַגּוּרִים, כְּבָר עָזְרוּ רִבְקָה

וְסוֹנְיָה לְלַאסִי לְהֵינִיקָם. אֵיךְ?

בֹּקֶר אֶחָד, שָׁלְחָה סוֹנְיָה אֶת גִילָה לְבֵית

הַתִּינוֹקוֹת, לְבַקֵּשׁ מִשָּׁם בַּקְבּוּק עִם פִּטְמָה. הִיא שָׁלְחָה

אָמְנָם רַק אֶת גִּילָה, אֲבָל כָּל יַלְדֵי הַגַּן הָלְכוּ בִּשְׁיָרָה

וְלִוּוּ אוֹתָהּ לְשָׁם וַחֲזָרָה, כְּשֶׁבְּיָדָהּ הַבַּקְבּוּק הַוָּרֹד

וְהַיָּפֶה מִפְּלַאסְטִיק, עִם הַפִּטְמָה הָרַכָּה וְהַמַּבְרִיקָה.

סוֹנְיָה יָצְקָה לְתוֹךְ הַבַּקְבּוּק חָלָב פּוֹשֵׁר, מְמֻתָּק,

וְעָזְרָה לְלַאסִי לְהֵינִיק אֶת הַגּוּרִים.

ארנון סוף.png
לְאַט־לְאַט, הִתְרַגְּלוּ כָּל הַגּוּרִים לִינוֹק מֵהַבַּקְּבְוּק.

רַק אֶחָד לֹא רָצָה בְּשׁוּם אֹפֶן בַּקְבּוּק וְדָבַק רַק

בָּאִמָּא שֶׁלּוֹ. לַגּוּר הַזֶּה קָרְאוּ פִּינוֹקְיוֹ, כִּי רַעְיָה

אָמְרָה שֶׁהוּא מְפֻנָּק, מְפוּנְדְרָק.

כְּשֶׁגָּדְלוּ הַגּוּרִים, הִתְחִילוּ סוֹנְיָה וְרִבְקָה לְחַלֵּק

בְּכָל יוֹם גּוּר לְחָבֵר אַחֵר, כְּמוֹ שֶׁעָשׂוּ בַּפַּעַם הַקּוֹדֶמֶת.

וְלַאסִי – שׁוּב הִשְׁתּוֹלְלָה. הִיא רִחְרְחָה וְחִפְּשָׂה

בְּכָל הַבַּיִת וְהֶחָצֵר…

הִיא לֹא זָזָה מֵהַמָּקוֹם וְשָׁמְרָה עַל הַגּוּרִים

הַנּוֹתָרִים.

מִכָּל הַגּוּרִים, נִשְׁאֲרוּ לָהּ בַּסוֹף, רַק פִּינוֹקְיוֹ וְצַחִי

הַלָּבָן. לַאסִי נִרְגְּעָה. הִיא לֹא נָבְחָה יוֹתֵר.


שׁוּב אָהֲבָה אֲנָשִׁים. בְּיִחוּד אֲנָשִׁים קְטַנִּים, יְלָדִים.

וְעַכְשָׁו נַשְׁאִיר אֶת אִמָּא לַאסִי בִּמְנוּחָה וּבְשֶׁקֶט

שֶׁהִיא מְאֹד אוֹהֶבֶת, וְנִשְׁמַע סִפּוּר חָדָשׁ.
",ספרות עברית חדשה
תקוה שריג,אשת חיל מלא ואת גורלו נצח,"הָיֹה הָיָה רַב אֶחָד,

גָּדוֹל בַּתּוֹרָה, בָּא בַּיָּמִים.

וְלָרַב בַּת יְחִידָה, יְפֵהפִיָּה.

כָּל נִכְבְּדֵי הַקְּהִלָּה בִּקְשׁוּ אֶת יָדָהּ,

אֲבָל הָרַב רָצָה רַק בְּתַלְמִיד־חָכָם לְחָתָן.

פַּעַם אַחַת, בִּימֵי סְלִיחוֹת, חָלַם חֲלוֹם.

בַּחֲלוֹם נִגְלָה אֵלָיו אֵלִיָּהוּ הַנָּבִיא וְאָמַר לוֹ,

שֶׁאָמְנָם יִהְיֶה חֲתָנוֹ גָדוֹל־בַּתּוֹרָה כְּמוֹתוֹ,

אֲבָל יוֹם מְלֹאת שָׁנָה לַחֲתֻנָּתוֹ

יִהְיֶה גַם יוֹם מוֹתוֹ,

כִּי כָּךְ נִגְזַר מִשָּׁמַיִם…


חָשַׁב הָרַב שֶׁאִם יַעֲלוּ הוּא וּבְנֵי מִשְׁפַּחְתּוֹ

לְאֶרֶץ־יִשְׂרָאֵל, אֶרֶץ הַקֹּדֶשׁ,

אוּלַי יִקְרְעוּ אֶת רֹעַ הַגְּזֵרָה.


יָצְאוּ הָרַב, אִשְׁתּוֹ וּבִתּוֹ לַדֶּרֶךְ

וְעִם שְׁקִיעַת הַחַמָּה הִגִּיעוּ לְיַעַר גָּדוֹל.

הֵם יָשְׁבוּ עַל יַד אִילָן גָּבוֹהַּ

שֶׁלְּרַגְלָיו נָבַע מַעְיַן מַיִם זַכִּים.

בַּחֲצוֹת הַלַּיְלָה, קָם הָרַב לַעֲרֹךְ “תִּקּוּן חֲצוֹת”

וְהִנֵּה, בְּתוֹךְ דּוּמִיַּת הַלַּיְלָה שָׁמַע קוֹל זִמְרָה.

הָיְתָה הַזִּמְרָה מְתוּקָה לָאֹזֶן, זִמְרַת לִמּוּד תּוֹרָה.

צָעַד הָרַב חֶרֶשׁ, בְּעִקְבוֹת הַזִּמְרָה

וְהִגִּיעַ לְמַעֲרֶה־יַעַר וּבוֹ סֻכָּה קְטַנָּה,

קְלוּעָה מֵעַנְפֵי עֵץ וּמִתּוֹכָה מְנַצְנֵץ אוֹר הַנֵּר.

הֵצִיץ הָרַב מִבַּעַד לְחַלּוֹן הַבַּיִת

וְרָאָה אִישׁ זָקֵן וְעִוֵר מְלַמֵּד תּוֹרָה

לְעֶלֶם חָסֹן וִיפֵה תֹּאַר.


נִכְנַס הָרַב לַסֻּכָּה וְשָׁאַל:

– מַה לָּכֶם, רַבּוֹתַי, יוֹשְׁבִים פְּרוּשִׁים בַּיַּעַר?

אָמְרוּ לוֹ:

– שָׁלוֹם עָלֶיךָ רַבִּי יְהוּדִי, אוֹרְחֵנוּ אַתָּה, שֵׁב –

וְלֹא הֵשִׁיבוּ עַל שְׁאֵלָתוֹ.

אַחֲרֵי תֹּם תַּלְמוּדָם הִתְפַּלְּלוּ תְּפִלַּת שַׁחֲרִית

כִּי כְּבָר עָלָה הַשַּׁחַר,

וְאַחֲרֵי תֹּם תְּפִלָּתָם, פָּתְחוּ וְשָׁאֲלוּ אֶת הָרַב:

– מַה לְךָ בַּיַּעַר הַזֶּה?

סִפֵּר לָהֶם הָרַב,

שֶׁהוּא וְאִשְׁתּוֹ וּבִתּוֹ הַיְחִידָה

נִמְצָאִים בְּדַרְכָּם לְאֶרֶץ־יִשְׂרָאֵל…

הֵבִיא הָרַב אֶת אִשְׁתּוֹ וּבִתּוֹ לַסֻּכָּה

וְיָשְׁבוּ שָׁם יַחַד, יָמִים רַבִּים.

נִדְלְקָה אָז אַהֲבָה

בֵּין הָעֶלֶם הַיָּפֶה וּבַת הָרַב.

בִּקֵּשׁ הַזָּקֵן הָעִוֵּר מִן הָרַב

אֶת יַד בִּתּוֹ לְמַעַן בְּנוֹ.

הִסְכִּים הָרַב לְבַקָּשָׁתוֹ וְאֶת סוֹדוֹ לֹא גִלָּה…

כְּשֶׁקָּרַב וּבָא יוֹם הַשָּׁנָה לַחֲתֻנַּת הַצְּעִירִים,

לְאַחַר שֶׁחָיוּ שָׁנָה תְּמִימָה בְּאשֶׁר וּרְנָנִים,

גִּלָּה הָרַב לְבִתּוֹ אֶת דְּבַר הַחֲלוֹם.

עִנְּתָה הָאִשָּׁה הַצְּעִירָה אֶת עַצְמָהּ בְּצוֹם,

הִתְפַּלְּלָה לֵאלֹהִים לַיְלָה וָיוֹם,

שֶׁיִּקַּח מִמֶּנָּה אֱלֹהִים אֶת נַפְשָׁהּ,

תַּחַת נֶפֶשׁ בַּעֲלָהּ, הַתַּלְמִיד־חָכָם…


בְּיוֹם הַנִּשּׂוּאִין, יָצָא הַבַּעַל הַצָּעִיר לַיַּעַר

לַחְטֹב עֵצִים, כְּדַרְכּוֹ.

אֲבָל הַפַּעַם, יָצְאָה גַם אִשְׁתּוֹ בְּעִקְבוֹתָיו.

בַּיּוֹם הַהוּא כָּהֲתָה הַשֶּׁמֶשׁ בַּשָּׁמַיִם,

הַיַּעַר כְּמוֹ קָפָא תַּחְתָּיו

וְקוֹל צִפֳּרִים וְחַיּוֹת לֹא נִשְׁמַע.

בְּדִיּוּק בִּשְׁעַת הַצָּהֳרַיִם,

הוֹפִיעַ מַלְאַךְ־הַמָּוֶת בַּשָּׁמַיִם

וּבְיָדוֹ מַאֲכֶלֶת גְּדוֹלָה.

הֵנִיף אֶת חַרְבּוֹ עַל רֹאשׁ הָעֶלֶם

וְהוּא צָנַח וָמֵת.

בִּרְאוֹת הָאִשָּׁה הַצְּעִירָה אֶת בַּעְלָּהּ מֵת,

פָּנְתָה אֶל מַלְאַךְ־הַמָּוֶות וְאָמְרָה:

ציור 10.png
– מַלְאַךְ־הַמָּוֶת, גּוֹזֶרֶת אֲנִי עָלֶיךָ

לוֹמַר לִי לָמָּה תִּקַּח אֶת נֶפֶשׁ בַּעְלִי

וְהוּא רַק בֶּן עֶשְׂרִים שָׁנָה?

הֵשִׁיב לָהּ מַלְאַךְ־הַמָּוֶת בִּצְחוֹק שְׂטָנִי:

– אִשָּׁה פְּתַיָּה, גְּזֵרָה הִיא מִשָּׁמַיִם!

– אִם כֵּן – אָמְרָה הָאִשָּׁה –

הַחֲזֵר נָא לַאֲבִי־בַּעְלִי אֶת מְאוֹר עֵינָיו!

– כֵּן יִהְיֶה – הִסְכִּים מַלְאַךְ־הַמָּוֶת לִדְבָרָהּ.

וְעוֹד אֲנִי מְבַקֶּשֶׁת,

שֶׁיִּזְכֶּה אֲבִי־בַּעְלִי לִרְאוֹת נֶכֶד בְּמוֹ עֵינָיו

כְּדֵי שֶׁיּוּכַל לְהִתְנַחֵם מְעַט עַל מוֹת בְּנוֹ.

– יִהְיֶה כִּדְבָרַיִךְ – הִסְכִּים מַלְאַךְ־הַמָּוֶת לִדְבָרָהּ.

– אִם כָּךְ – אָמְרָה הָאִשָּׁה הַצְּעִירָה –

– אִם הִבְטַחְתָּ לִי שֶׁיִּרְאֶה חוֹתְנִי

נֶכֶד בְּמוֹ עֵינָיו, וַאֲנִי אֵשֶׁת בְּנוֹ הַיָּחִיד,

עָלֶיךָ לְהַחֲיוֹת אֶת בַּעְלִי,

כְּדֵי שֶׁאֵלֵד לוֹ בֵּן! –

כָּךְ אָמְרָה הָאִשָּׁה הַצְּעִירָה לְמַלְאַךְ־הַמָּוֶת.

עָמַד מַלְאַךְ־הַמָּוֶת אוֹבֵד עֵצוֹת.

הֶחֱזִיר לַבַּעַל הַצָּעִיר אֶת נִשְׁמַת אַפּוֹ

וְשָׁבוּ בְּנֵי הַזּוּג שְׂמֵחִים וְטוֹבֵי־לֵב לְסֻכָּתָם

וְשָׁם רָאוּ שֶׁשָּׁב מְאוֹר עֵינָיו שֶׁל הַזָּקֵן.

שָׂמוּ פְּנֵיהֶם לְאֶרֶץ־יִשְׂרָאֵל,

וְנִפְקְדוּ בְּבָנִים וּבְנֵי־בָּנִים בְּרוּכֵי אֵל.",ספרות עברית חדשה
תקוה שריג,בכי טוב,"כְּשֶׁהַקְּטַנְטַנִּים בְּגַן ה' גָּדְלוּ כְּבָר קָצת,

וְהָיוּ אוּלַי בְּנֵי שָׁלוֹשׁ, אוֹ שָׁלוֹשׁ וָרֶבַע, אָמְרוּ

הַגְּדוֹלִים לְשִׁפְרָה:

– אוּלַי כְּבָר נַעֲשֶׂה פַּעַם מַחֲנֶה בַּגְּבָעוֹת?

הֲלֹא עֲנָת, יוֹנִי, חָנָן וְרָמִי כְּבָר דֵּי גְּדוֹלִים, וְהֵם

יְכוֹלִים כְּבָר לַעֲשׂוֹת מַחֲנֶה!

כָּכָה הֵצִיקוּ יוֹם יוֹם לְשִׁפְרָה, עַד שֶׁבֹּקֶר בָּהִיר אֶחָד, אָמְרָה לָהֶם:

– טוֹב! בְּסֵדֶר, נֵצֵא לַמַּחֲנֶה, מָחָר בַּבֹּקֶר הַשְׁכֵּם!

הַיְלָדִים הִשְּׁתּוֹלְלוּ מִשִּׂמְחָה, צָחֲקו וְקָרְאוּ

קְרִיאוֹת חֶדְוָה, וּבִן-רֶגַע נֶעְלְמוּ: הֵם רָצוּ לְחַדְרֵי הַהוֹרִים

לְהַשִּׂיג תַּרְמִילִים, מֵימִיּוֹת, אוֹלָרִים, שְׂמִיכוֹת וּשְׁאָר

אֲבִיזָרִים נְחוּצִים.

צִלָּה אָמְרָה, שֶׁעוֹד לֹא רָאֲתָה יְלָדִים

מִתְלַבְּשִׁים כָּל כָּךְ מַהֵר וְיָפֶה, כְּמוֹ הַיְלָדִים הָאֵלֶּה

בְּבֹקֶר הַמַּחֲנֶה. בִּן חֲצִי-רֶגַע, הָיוּ כֻּלָּם מוּכָנִים, שָׁתוּ

סֵפֶל חָלָב, וּכְבָר רָצוּ לְשַׁעַר הַדִּיר, בַּדֶּרֶךְ לַגְּבָעוֹת.

הַגְּדוֹלִים רָצוּ הָרִאשׁוֹנִים, בְּשִׁירָה וְצָהֳלָה עִם צִלָּה,

וְהַקְּטַנִּים וְהַקְּטַנְטַנִּים, שֶׁאָמְנָם כְּבָר קְצָת גָּדְלוּ,

נִסְחֲבוּ מֵאָחוֹר עִם שִׁפְרָה.

הַיָּמִים יְמֵי אָבִיב. הַכֹּל פָּרַח מִסָּבִיב.

מִדְרוֹנוֹת הַיַּעַר בָּעֲרוּ בְּלַהֲבוֹת חַרְצִיּוֹת צְהֻבּוֹת.

בָּעֵמֶק לְמַטָּה, נָצְצוּ בְּרֵכוֹת הַדָּגִים בְּכָל הַשְּׁטָחִים.

וְהַפַּרְדֵּס הַיָּרֹק קָרַץ מֵרָחוֹק. שִׁפְרָה הָלְכָה לָהּ בְּנַחַת,

כְּשֶׁהִיא נוֹשֵׂאת סַל אֹכֶל בְּיָדָהּ הָאַחַת וְכַד גָּדוֹל, מָלֵא

מִיץ, בְּיָדָהּ הַשְּׁנִיָּה. הַקְּטַנִּים הָלְכוּ סְבִיבָהּ,

כְּאֶפְרוֹחִים סְבִיב הַדּוֹגֶרֶת. בְּכָל רֶגַע גִּלָּה מִישֶׁהוּ מֵהֶם

תַּגְלִית חֲדָשָׁה וְהִכְרִיז עָלֶיהָ בְּקוֹלֵי קוֹלוֹת:

– שִׁפְרָה, מָצָאתִי תּוֹלַעַת!

– שִׁפְרָה, מָצָאתִי קַרְנַיִם שֶׁל אַיִל!

– יְלָדִים, אֲנִי מָצָאתִי חִפּוּשִׁית זֶבֶל!

הֵם כְּבָר עָבְרוּ אֶת הַדִּיר, וְשִׁפְרָה הִסְתַּכְּלָה

בִּקְצָת דְּאָגָה עַל הַמֶּרְחָק הַהוֹלֵךְ וְגָדֵל בֵּינֵיהֶם לְבֵין

הַיְלָדִים הַגְּדוֹלִים, שֶׁהָלְכוּ עִם צִלָּה, שֶׁכְּבָר הִגִּיעוּ עַד

– מַה זֶּה קָרָה שָׁם?

– לָמָּה הֵם מִסְתּוֹבְבִים וּמְנִיעִים אֶת הַיָּדַיִם לְכָל הַצְּדָדִים?

– הַבּיטוּ, כּוֹבָעִים עָפִים בָּאֲוִיר! וְתַרְמִילִים!

פִּתְאֹם שָׁמְעָה צַעֲקוֹת יֵאוּשׁ שֶׁל צִלָּה:

– שִׁפְרָה, בּוֹאִי מַהֵר – רִים! רִים!

שִׁפְרָה לָא הִצְלִיחָה לִשְׁמֹעַ מַה צָּעֲקָה לָהּ

צִלָּה בְּדִיּוּק, אֲבָל רָאֲתָה שֶׁכֻּלָּם שָׁם רוֹקְדִים

וּמְקַפְּצִים, צוֹעֲקִים וּמְנַפְנְפִים בַּיָּדַיִם כִּמְטֹרָפִים. לֹא

הִסְפִּיקָה לִסְפֹּר עַד שְׁתַּיִם, וְהִנֵּה הִתְחִילָה הִיא בְּעַצְמָהּ

לְנַפְנֵף בַּיָּדַיִם וְכָל


לנפנף בידים וכל.png

הַקְּטַנִּים פָּרְצוּ בְּזַעֲקוֹת אֵימִים:

אִמָּא’לֶה! אַבָּא’לֶה! שִׁפְרָה’לֶה! קִבַּלְתִּי עֲקִיצָה!

נְחִיל דְּבוֹרִים נוֹצֵץ וְעוֹקֵץ שָׁטַף בִּיעָף

וְהִסְתַּבֵּךְ בֵּין הַיְלָדִים הַצּוֹרְחִים, כְּשֶׁהֵם רָצִים בְּכָל

כֹּחָם לְהִמָּלֵט מִפָּנָיו, מְנַפְנְפִים בַּיָּדַיִם, וּבוֹעֲטִים

בָּרַגְלַיִם. אֵיכְשֶׁהוּ נֶחְלְצוּ כֻּלָּם בִּמְרוּצָה וְהִגִּיעוּ

לַפַּרְדֵּס. שָׁם עָמְדוּ בַּתּוֹר לִפְנֵי שִׁפְרָה וְצִלָּה,

שֶׁשָּׁלְפוּ בִּזְרִיזוּת אֶת הָעֳקָצִים מֵהַיְלָדִים הַבּוֹכִים.

כֻּלָּם בָּכוּ. בְּכִי כָּזֶה עוֹד לֹא נִשְׁמַע מֵעוֹלָם בְּגַן

שִׁפְרָה.

מֹשֶה’לֶה הָיָה הָרִאשׁוֹן שֶׁנִּרְגַּע, כְּמוֹ תָּמִיד.

עִם שְׁתֵּי אָזְנַיִם אֲדֻמּוֹת כְּכַלָּנִיּוֹת, הִסְפִּיק לְחַטֵּט

וּלְגַלּוֹת אֶשְׁכּוֹלִיּוֹת שְׁכוּחוֹת, בְּתוֹךְ אַחַד הָעֵצִים. הוּא

הֵבִיא אוֹתָן לְ“מִרְפָּאַת הָעֳקָצִים” וְקָרָא בְּקוֹל גָּדוֹל:

– מִי שֶּׁלֹא יִבְכֶּה יְקַבֵּל מִמֶּנִּי אֶשְׁכּוֹלִית!

אֲבָל רַק מִי שֶׁלֹּא יִבְכֶּה בֶּאֱמֶת! לְאַט, לְאַט, נִתְפַּיְּסוּ

הַיְלָדִים הַקְּטַנִּים וְשָׁתְקוּ – אֲפִלּוּ לִפְנֵי הַגְּדוֹלִים. הֵם

לָקְקוּ וּמָצְצוּ אֶת פִּלְחֵי הָאֶשְׁכּוֹלִיּוֹת הַצּוֹנְנִים,

כְּשֶׁהֵם מְגָרְדִים בְּשֶׁקֶט אֶת הָעֲקִיצוֹת שֶׁלָּהֶם,

מִסְכֵּנִים.

הַמַּחֲנֶה בָּאַמְפִיתֵאַטְרוֹן נִגְמַר בִּבְכִי טוֹב…

עוֹד אֵיזֶה בֶּכִי! לַמָּחֳרָת, הָיָה זֶה גַּן אֲבַטִיחִים וְלֹא גַּן

יְלָדִים. כֻּלָּם הָיוּ נְפוּחִים וּמַצְחִיקִים כְּבַלּוֹנִים. הֲכִי

הֲכִי


נפוחים ומצחיקים.png

מַצְחִיקוֹת הָיוּ צִלָּה וְשִׁפְרָה! בִּכְלָל לֹא רָאוּ

לָהֶן אֶת הָעֵינַיִם! לַמַּחֲנֶה הַזֶּה קָרְאוּ יָמִים רַבִּים בְּגַן

שִׁפְרָה “מַחֲנֵה הָעֲקִיצוֹת”, אֲפִלּוּ הַיְלָדִים שֶׁכְּבָר יָצְאוּ

מֵהַגַּן וְלָמְדוּ כְּבָר מִזְּמַן בְּבֵית הַסֵּפֶר, עוֹד זָכְרוּ

וְסִפְּרוּ כָּל נִפְלְאוֹתָיו.

גַּם עַל זֶה אֶפְשָׁר לָשִׁיר אֶת הַפִּזְמוֹן שֶׁל

יוּסוּף! נָא לְהַכִּיר: אִם רַק יוֹדְעִים אַתֶּם אֶת הַמַּנְגִּינָה שֶׁל

“פַּעַם אַחַת בָּחוּר יָצָא אֶל הַכְּבִישׁ” – כְּבָר יְכוֹלִים לָשִׁיר

תֵּכֶף וּמִיָּד, פָּשׁוּט כָּךְ: (רַק אַל נָא תִּשְׁכְּחוּ שֶׁלְּגַן

שִׁפְרָה קוֹרְאִים גַּם: גַּן ה').


פַּעַם אַחַת גַּן ה' יָצָא הֵם עָבְרוּ עַל-יַד הַדִּיר

לַשָּׂדֶה! בְּשִׂמְחָה!

פַּעַם אַחַת גַּן ה' יָצָא הֵם עָבְרוּ עַל-יַד הַדִּיר,

מַחֲנֶה לַעֲשׂוֹת רָצָה וְהִתְחִלוּ כְּבָר לָשִׁיר


הָיָה זֶה בֶּעָבָר, הָיָה זֶה בֶּעָבָר,

הָפַךְ לְשֵׁם דָּבָר! הָפַךְ לְשֵׁם דָּבָר!


כְּבָר הִגִּיעוּ לַפַּרְדֵּס, עָבְרוּ עַל יַד הַכַּוָּרוֹת

עוֹד מְעַט! בְּשִׁירָה!

כְּבָר הִגִּיעוּ לַפַּרְדֵּס עָבְרוּ עַל יַד הַכַּוָּרוֹת,

אָז קָרָה לָהֶם הַנֵּס וְהִתְחִילָה דְּהָרָה


הָיָה זֶה בֶּעָבָר, הָיָה זֶה בֶּעָבָר,

הָפַךְ לְשֵׁם דָּבָר! הָפַךְ לְשֵׁם דָּבָר!


הַדְּבוֹרִים חִישׁ הִתְנַפְּלוּ הַבַּיְתָה הֵם מִיָּד הָלְכוּ

עַל כֻּלָּם! בְּרִיצָה!

הַדְּבוֹרִים חִישׁ הִתְנַפְּלוּ, הַבַּיְתָה הֵם מִיָּד הָלְכוּ,

וְהַיְלָדִים אָז יִלְּלוּ, לְמָחֳרָת, הוֹי, הִתְנַפְּחוּ,


הָיָה זֶה בֶּעָבָר, הָיָה זֶה בֶּעָבָר,

הָפַךְ לְשֵׁם דָּבָר! הָפַךְ לְשֵׁם דָּבָר!",ספרות עברית חדשה
תקוה שריג,בלועי קרח,"וְעוֹד טִיַּלְנוּ בְּסִינַי, אוֹתוֹ עַרְבִי וַאֲנִי.

אָמַר לִי:

– רַבִּי, רוֹצֶה אַתָּה לִרְאוֹת הַמָּקוֹם בַּמִּדְבָּר,

שֶׁבּוֹ נִבְלְעוּ קׂרַח וְכָל עֲדָתוֹ,

כַּאֲשֶׁר קָמוּ עַל מׂשֶׁה וּמָרְדוּ בּוֹ?

אָמַרְתִּי לְאוֹתוֹ עַרְבִי:

– רוֹצֶה!

בָּאנוּ לְמָקוֹם שׁוֹמֵם וְרָאִיתִי בּוֹ שְׁנֵי סְדָקִים בָּאֲדָמָה,

וְעָשָׁן עוֹלֶה מֵהֶם.

לָקַחְתִּי גִּזַּת צֶמֶר, הִרְטַבְתִּי אוֹתָהּ בְּמַיִם,

נָעַצְתִּי בָּה אֶת הָרׂמַח שֶׁבְּיָדִי וְהִכְנַסְתִּיו לַסֶּדֶק.

הִתְלַהֵט מִיָּד הָרׂמַח וְהוֹצֵאתִיו מִן הַסֶּדֶק.

נִמְצְאָה גִּזַּת הַצֶּמֶר שְׂרוּפָה בָּאֵשׁ.

אָמַר לִי אוֹתוֹ עַרְבִי:

– שִׂים אָזְנְךָ עַל הָאֲדָמָה עַל יַד הַסֶּדֶק וְהַקְשֵׁב.

עָשִׂיתִי כִּדְבָרָיו וְשָׁמַעְתִּי קוֹלוֹת אֲנָשִׁים צוֹעֲקִים.

אָמַר לִי אוֹתוֹ עַרְבִי:

– בְּלוּעֵי קׂרַח הֵם, הַזּוֹעֲקִים הַשְׁכֵּם וְהַעֲרֵב, כָּל הַיָּמִים:

""מׂשֶׁה וְתוֹרָתוֹ אֱמֶת

וַאֲנַחְנוּ חָטָאנוּ וְאָשַׁמְנוּ לוֹ!""",ספרות עברית חדשה
תקוה שריג,בלמוס הגרוטאות ומלך אשפתון,"כְּשֶׁתָּקַף אֶת יַלְדֵי גַּן א' בֻּלְמוֹס הַבְּנִיָּה

הָיְתָה אֶצְלָם, בַּגַּן, הָאָתוֹן שֶׁל בֵּית-הַסֵּפֶר, אֲבָל, אוּלַי

אֵינְכֶם יוֹדְעִים כְּלָל מַה זֶּה “בֻּלְמוֹס”?

וּבְכֵן, “בֻּלְמוֹס” הוּא מִין חֵשֶׁק שֶׁכָּזֶה,

הַתּוֹקֵף אֶת כָּל הַיְלָדִים בְּבַת אַחַת, לַעֲשׂוֹת מַשֶּׁהו בַּיּוֹם

וּבַלַּיְלָה, בַּשַּׁבָּת וּבֶחָג, בְּלִי-הֶרֶף! יֵשׁ בֻּלְמוֹס

“ג’וּלוֹת” וְיֵשׁ בֻּלְמוֹס “מַאטְקָה” וַ“חֲמֵשׁ אֲבָנִים” וּ“סְקֶטִים”

וּ“קְלַאס” וְ“קוֹרְקִינֶטִים” וְיֵשׁ גַּם “בֻּלְמוֹס בְּנִיָּה”.

פִּתְאֹם, כָּל הַיְלָדִים רוֹצִים לִבְנוֹת בַּיִת. אָז הֵם סוֹחֲבִים

מִכָּל הַמֶּשֶק חָמְרֵי בְּנִיָּה. בְּכָל פִּנָּה חֲבֵרִים

מִתְרַגְּזִים:

– נֶעְלְמוּ מִפֹּה בַּלַּאטוֹת!

– הַשֵּׁד יוֹדֵעַ אֵיפֹה הַפְּלַיֶר שֶׁלִּי?!

– מַה זֶּה, אֵיפֹה אֵת-הַחֲפִירָה!

– אֵיפֹה הַקְּרָשִׁים!

– הָלַךְ לִי חֲצִי שַׂק מֶלֶט!

– וְחָצָץ!

– וּפַחִים!

זֶהוּ בֻּלְמוֹס, הֵבַנְתֶּם? וְהוּא שֶׁתָּקַף בְּחָזְקָה

אֶת יַלְדֵי גַּן עָפְרָה. הֵם עָזְרוּ זֶה לָזֶה וְהִתְיָעֲצוּ יַחַד,

וְהַכֹּל. וַהֲכִי מֻמְחֶה הָיָה גָּדִי. כֻּלָּם שָׁאֲלוּ לְדַעְתּוֹ.

הוּא עָשָׂה אֶת כָּל הָעֲבוֹדוֹת הַקָּשׁוֹת וְהַחֲשׁוּבוּת.


זֶה הָיָה בַּחֹפֶשׁ הַגָּדוֹל, כְּשֶׁיַּלְדֵי כִּתַּת

“הֲדַס” נָסְעוּ לָהֶם לְחֻפְשָׁה, וּמָסְרוּ אֶת הָאָתוֹן שֶׁלָּהֶם

“גּוֹלְמָה” לְגַן עָפְרָה, עַל אַחֲרָיוּתוֹ שֶׁל גָּדִי. הוּא הָיָה

מֻמְחֶה לֹא רַק לְרִתְמוֹת הָאָתוֹן, אֶלָּא גַּם לָעֲגָלָה שֶׁקִּבְּלוּ

מִבֵּית הַסֵּפֶר, וְהָיָה אֲפִלּוּ רוֹתֵם אֶת “גּוֹלְמָה” לָעֲגָלָה.

הֲיִיתֶם צְרִיכִים לִרְאוֹת כָּל הַיּוֹם אֶת הַשְּׁיָרָה: זֶה הָיָה

מַחֲזֶה מְשַׁגֵּעַ! הָאָתוֹן בָּרֹאשׁ, אַחֲרֶיהָ הָעֲגָלָה, בְּצַד

אֶחָד, מִירִיק הַגַּבְהָנִית וּדְגָנִית הַחִנָּנִית עִם שְׁתֵּי

הַצַּמּוֹת הַשְּׁחוֹרוֹת. בַּצַּד הַשֵּׁנִי, פֶּלֶג וְאִירִיס, עִם זְנַב

הַסּוּס הַשָּׁחוֹר, עֲנָת הַגִּ’ינְגִ’ית וְרוּתִי הַשְׁמַנְמֹנֶת

וּמֵאָחוֹר – כֻּלָּם! מִי עוֹד זוֹכֵר הַיּוֹם אֶת הַשֵּׁמוֹת שֶׁלָּהֶם?

כָּכָה סָחֲבוּ כָּל הַיּוֹם וְגָרְרוּ אוֹצָרוֹת מִכָּל הַמֶּשֶׁק

וּבוֹנִים לָהֶם בִּנְיָן כַּבִּיר, וּבְכָל עֶרֶב הָיוּ הַחֲבֵרִים

כּוֹעֲסִים, כְּפִי שֶׁכְּבָר סִפַּרְנוּ קֹדֶם.

הָעִקָּר, בַּסּוֹף יָצְקוּ יְסוֹד; דָּפְקוּ קְרָשִׁים;

קָבְעוּ מַחְצֶלֶת לַגַּג; הֵם קִבְּלוּ מִיַּלְדֵי גַּן רִבְקָה אֲפִלּוּ

דּוּד לְמַיִם חַמִּים וּמַזְלֵף שֶׁל מִקְלַחַת! עַכִשָׁו לֹא חָסַר

מְאוּמָה, וְהַיְלָדִים כִּמְעַט שֶׁלֹּא נִכְנְסוּ לַגַּן, רַק יָשְׁבוּ

כָּל הַיּוֹם בְּבֵיתָם הַקָּטָן וְהַיְפֵהפֶה. וּבְפִנַּת הֶחָצֵר

הִתְאַסְּפָה מִזְבֶּלֶה כָּזֹאת, עֲצוּמָה!

טוֹב מְאֹד שֶׁבָּא חַג פּוּרִים, וְהַיְלָדִים הִתְחִילוּ

לַחֲשֹׁב עַל תַּחְפּוֹשׂוֹת. אַחֶרֶת, אוּלַי כָּל הַמִּזְבֶּלֶה שֶׁל

הַמֶּשֶׁק הָיְתָה עוֹבֶרֶת לָהּ, לְאַט לְאַט, לֶחָצֵר שָׁל גַּן

עָפְרָה!

מִי אָמַר הָרִאשׁוֹן שֶׁכְּדַאי לַעֲשׂוֹת הַצָּגָה עַל “מֶלֶךְ ׁאַשְׁפַּתּוֹן”? כְּבָר שָׁכַחְנוּ.

בְּכָל אׂפֶן, בְּאוֹתוֹ עֶרֶב פּוּרִים הִזְמִין ""הַמֶּלֶךְ

אַשְׁפַּתּוֹן"" הֲלֹא הוּא הַמֶּלֶךְ הַמּוֹלֵךְ מֵהׂדּוּ וְעַד כּוּשׁ,

עַל כָּל “אֶרֶץ מִזְבֶּלֶה” – אֶת כָּל הַגְּרוּטָאוֹת לְשִׂמְחַת

פּוּרִים.

לַחֲגִיגָה הֻזְמְנוּ וְגַם בָּאוּ:


ארנון וגדעון.png
הַקְּרָשִׁים: הָאַחִים שֶׁל אֵיתָן – אַרְנוֹן וְגִדְעוֹן

הַפְּתִילִיָּה: אִמָּא שֶׁל נַרְקִיס

הַסִּיר-פֶּלֶא: סָבְתָא שֶׁל אִירִיס

הַדּוּד: צְבִי הֶחָבֵר

וְהַסִּיר-לַיְלָה: דַּוְקָא לֹא נְסַפֵּר!

הַמַּסְמְרִים: הָאָבוֹת שֶׁל עֻזִּי וּבֶנִי

וְהֶחָבִית: אִמָּא שֶׁל אָסָף, נוּ, זוֹ אֲנִי…


כָּל אֵלֶּה וְכָל יַלְדֵיהֶם, הוֹרֵיהֶם, סָבֵיהֶם,

קְרוֹבֵיהֶם וּקְרוֹבֵי קְרוֹבֵיהֶם: מִשְׁפָּחָה גְּדוֹלָה וַעֲצוּמָה

בִּמְאֹד מְאֹד. הַשִּׂמְחָה הָיְתָה רַבָּה.

מֶלֶךְ הַגְּרוּטָאוֹת פָּתַח אֶת הַמְּסִבָּה בְּזוֹ הַלָּשׁוֹן, בְּמַנְגִּינַת “עֲשֶׂרֶת בְּנֵי הָמָן”:


אֲנִי הַמֶּלֶךְ אַשְׁפַּתּוֹן,

אַלּוּף אוֹסְפֵי הַגְּרוּטָאוֹת,

חֲגִיגָה עוֹרֵךְ הַיּוֹם,

לְאוֹהֲבֵי הַמִּשְׁתָּאוֹת!


כָּל מַסְמֵר חָלוּד

כָּל חָבִית אוֹ קֶרֶשׁ

פַּח, צִנּוֹר, כַּד, סִיר וְחוּט

יִשְׁמְחוּ הָעֶרֶב!


וְאַתֶּן הַמַּסֵּכוֹת

לְאַרְצִי אַתֶּן בָּאוֹת,

הִתְיַצְּבוּ פֹּה בְּשׁוּרוֹת,

אֲנִי מֶלֶךְ גְּרוּטָאוֹת!


כָּל אֶחָד מִכֶּם נָאֶה,

נֶהְדָּר, יְפֵה-מַרְאֵה,

מִכֶּם יוּכְלוּ הַרְבֵּה לִבְנוֹת

גַּם בָּנִים וְגַם בָּנוֹת.


לֹא נְגַלֶּה לָכֶם אֶת כָּל הַשִּׁירִים שֶׁשָּׁרוּ

הַדּוֹד, הַסִּיר-לַיְלָה, וְהַקְּרָשִׁים כֻּלָּם. אַל תִּתְעַצְּלוּ

וְחַבְּרוּ לָכֶם בְּעַצְמְכֶם שִׁירִים, וְהַצִּיגּוּ גַּם אַתֶּם

הַצָּגָה שֶׁכָּזֹאת בְּחַג פּוּרִים הַקָּרוֹב! טוֹב?",ספרות עברית חדשה
תקוה שריג,בר-גדא וביש גדא,"הָיֹה הָיָה אִישׁ אַלְמָן וְלוֹ שְׁנֵי בָּנִים.

גָּדְלוּ הַבָּנִים כִּיתוֹמִים בְּלִי אֵם

כִּי מֵתָה אִמָּם בִּהְיוֹתָם פְּעוּטִים.

כְּשֶׁגָּדְלוּ הַבָּנִים, חָשׁ הָאָב שֶׁמּוֹתוֹ קָרֵב,

וְחָלָם חֲלוֹם.

קָרָא לִשְׁנֵי בָּנָיו וְאָמַר לָהֶם:

– תּוֹךְ שִׁבְעָה יָמִים אֲנִי הוֹלֵךְ מִכֶּם וּמֵת.

שִׂימוּ אֶת גּוּפָתִי עַל סוּסָה וּתְנוּ לָהּ לָלֶכֶת,

עַד שֶׁתַּעֲמֹד.

קִבְרוּ אוֹתִי בַּמָּקוֹם שְׁאֵלָיו תֵּלֵךְ הַסּוּסָה.

הַבֵּן הַבְּכוֹר סָתַם אָזְנָיו וּבָרַח

וְהַבֵּן הַצָּעִיר יָשַׁב וּבָכָה

עַל יַד מִטַּת אָבִיו.

כֵּיוָן שֶׁהַבֵּן הַבְּכוֹר לֹא שָׁב

שָׂם הַצָּעִיר אֶת גּוּפַת אָבִיו

עַל גַּב הַסּוּסָה וְקָבַר אֶת הָאָב, כִּדְבָרָיו.

כַּעֲבֹר יָמִים שָׁב הָאָח הַבְּכוֹר

וְאָמַר לְאָחִיו הַצָּעִיר:

– הִנֵּה אָבִינוּ מֵת וַאֲנִי הַבְּכוֹר,

תֵּן לִי אֶת כָּל כַּסְפּוֹ וּזְהָבוֹ שֶׁל אַבָּא.

הֵשִׁיב לוֹ הַצָּעִיר:

– כָּל מַה שֶּׁיֵּשׁ בַּבַּיִת שֶׁלְּךָ הוּא.

לָקַח הַכֹּל וְהָלַךְ.

כַּעֲבֹר יָמִים שָׁב הַבְּכוֹר וְאָמַר:

ציור 1.png
– אָבִינוּ מֵת וַאֲנִי הַבְּכוֹר,

הַבַּיִת הַזֶּה שֶׁלִי הוּא!

הֵשִׁיב הַצָּעִיר לַבְּכוֹר:

– אָחִי, יֵשׁ אֱלֹהִים בַּשָּׁמַיִם,

תֵּן לִי לְפָחוֹת מָקוֹם לָלוּן!

הֵשִׁיב הַבְּכוֹר לַצָּעִיר:

– תּוּכַל לָלוּן בַּחוּץ, עַל יַד הַבַּיִת.

אָמַר הַצָּעִיר לַבְּכוֹר:

– כַּנִרְאֶה זֶה רְצוֹן אֱלֹהִים,

יֵשׁ אֱלֹהִים בַּשָּׁמַיִם, עֲשֶׁה כִּרְצוֹנְךָ.

מָכַר הַבְּכוֹר אֶת הַבַּיִת לְזָרִים.

כָּל תּוֹשָׁבֵי הָעִיר כְּבָר יָדְעוּ

שֶׁאַכְזָר הַבְּכוֹר וְלִבּוֹ לֵב אֶבֶן.

הִתְחַנְּפוּ אֵלָיו כְּלַפֵּי חוּץ, אֲבָל שְׂנֵאוּהוּ בְּלִבָּם.


יוֹם אֶחָד, בָּא הַבְּכוֹר

אֶל אָחִיו הַצָּעִיר וְשָׁאַל:

– פַּעֲמַיִם שָׁמַעְתִּי אוֹתְךָ אוֹמֵר

“יֵשׁ אֱלֹהִים בַּשָּׁמַיִם”

לָמָּה אָמַרְתָּ זֹאת, וּבְמִי בּוֹחֵר אֱלֹהִים,

בְּךָ אוֹ בִּי, בָּרַע אוֹ בַּטּוֹב?

פָּחַד הָאָח הַצָּעִיר מֵאָחִיו הַבְּכוֹר וְהֵשִׁיב:

– אֱלֹהִים רוֹצֶה בָּרַע!

אָמַר הַבְּכוֹר

– לֹא דַי לִי בִּתְשׁוּבָתְךָ,

אֵלֵך וְאֶשְׁאַל גַּם אֲנָשִׁים אֲחֵרִים.

יָצָא וְשָׁאַל אֶת אַחַד הָעוֹבְרִים־וְשָׁבִים:

– אֶת מִי אוֹהֵב אֱלֹהִים וּבְמִי יִבְחַר,

בָּרַע אוֹ בַּטּוֹב?

פָּחַד הָאִישׁ מִפָּנָיו, כְּשֵׁם שֶׁפָּחַד הַצָּעִיר מֵהַבְּכוֹר.

וְאָמַר: – אֱלֹהִים אוֹהֵב אֶת הָרַע מִן הַטּוֹב…

ציור 2.png
שָׂמַח הַבְּכוֹר הָרַע וְהֶעָשִׁיר:

– כֵּיוָן שֶׁאֱלֹהִים אוֹהֵב אוֹתִי,

הָבָה וַאֲעַוֵּר עֵינֵי אָחִי.

עִוֵּר אֶת עֵינֵי אָחִיו וְגֵרֵשׁ אוֹתוֹ.


נָדַד הָאָח הַצָּעִיר, הָעִוֵּר בֶּהָרִים וּבַמִּדְבָּרִיוֹת

וּפִיו לֹא חָדַל מִמַּלְמֵל:

“יֵשׁ אֱלֹהִים בַּשָּׁמַיִם, יֵשׁ אֱלֹהִים בַּשָּׁמַיִם”.


פַּעַם נִתְקַל בְּעֵץ וְנֶחְבַּל.

וּבְאוֹתוֹ יַעַר שֶׁבּוֹ צָמַח הָעֵץ – חַיּוֹת רָעוֹת לָרֹב.

לֹא נָגְעוּ בּוֹ לְרָעָה,

לֹא חַיָּה אַף לֹא נָחָשׁ,

כִּי הָיָה עָנָן הוֹלֵךְ עִמּוֹ, עוֹטְפוֹ סָבִיב,

וְשׁוֹמֵר עָלָיו מִכָּל רַע.

ציור 3.png
כַּאֲשֶׁר נֶחְבַּט בָּעֵץ וְנֶחְבַּל,

הֻקְפַּץ לְפֶתַע לְמַעְלָה עַל עַנְפֵי הָעֵץ.

וּבְעַנְפֵי הָעֵץ שְׁתֵּי יוֹנִים יוֹשְׁבוֹת, הוֹמִיּוֹת,

הָאַחַת עִוֶּרֶת וְאַחַת פִּקַּחַת.

וְהַצָּעִיר הָעִוֵּר מֵבִין אֶת הֶמְיָתָן.

אָמְרָה הַיּוֹנָה הַפִּקַּחַת לַיּוֹנָה הָעִוֶּרֶת:

– קְחִי עָלֶה מִן הָעֵץ,

הַעֲבִירִי אוֹתוֹ עַל שְׁתֵּי עֵינַיִךְ

וְעִוְּרוֹנֵךְ יָסוּר מֵעָלַיִךְ.

עָשְׂתָה הַיּוֹנָה הָעִוֶּרֶת כְּהֶמְיַת הַיּוֹנָה הַפִּקַּחַת,

וְשָׁב הָאוֹר לִשְׁתֵּי עֵינֶיהָ.

קָמָה וְהִתְעוֹפְפָה מִבֵּין הָעֲנָפִים.


לָקַח גַּם הַצָּעִיר הָעִוֵּר מֵעֲלֵי הָעֵץ

הֶעֱבִיר עַל שְׁמוּרוֹת עֵינָיו

וְלָחַשׁ שָׁלשׁ פְּעָמִים:

– יֵשׁ אֱלֹהִים בַּשָּׁמַיִם, יֵשׁ אֱלֹהִים בַּשָּׁמַיִם! יֵשׁ אֱלֹהִים בַּשָּׁמַיִם!

וְאוֹר עֵינָיו חָזַר אֵלָיו.

קָטַף הַצָּעִיר מֵעֲלֵי הָעֵץ, מְלֹא תַּרְמִילוֹ

וְהָלַךְ בְּדֶרֶךְ נָכְרִיָּה

שֶׁאֵינָהּ מוֹבִילָה לְבֵית אָבִיו, שֶׁהָיָה נַחֲלָה לְאָחִיו,

כִּי חָשַׁשׁ מִפָּנָיו,

לְאַחַר שֶׁסָּר מִטּוֹב וּבָחַר בָּרַע.


הָלַךְ וְהָלַךְ עַד שֶׁבָּא לְעִיר הַמְּלוּכָה.

נוֹדַע לוֹ, כִּי יֵשׁ לַמֶּלֶךְ בַּת יְפֵהפִיָּה וְעִוֶּרֶת.

וְעוֹד נוֹדַע לוֹ, שֶׁהִבְטִיחַ הַמֶּלֶךְ אֶת יַד בִּתּוֹ

לְמִי שֶׁיְּרַפֵּא אוֹתָהּ מֵעִוְרוֹנָהּ.

וְעוֹד יוֹסִיף עַל בִּתּוֹ אֶת חֲצִי הַמְּלוּכָה.

אָמַר הַצָּעִיר לָאָדָם שֶׁפָּגַשׁ בָּעִיר:

– בְּיָדִי לְרַפֵּא אֶת בַּת־הַמֶּלֶךְ מֵעִוְרוֹנָהּ!

צָחַק הָאִישׁ לִדְבָרָיו וְלֹא הֶאֱמִין לוֹ.

וְהַצָּעִיר הִגִּיעַ לְאַרְמוֹן הַמֶּלֶךְ

וְהַכּוּשִׁים הָעֲנָקִים הַשּׁוֹמְרִים לֹא נָתְנוּ לוֹ לְהִכָּנֵס.

אָמַר לָהֶם:

– בְּיָדִי לְרַפֵּא אֶת בַּת־הַמֶּלֶךְ מֵעִוְרוֹנָהּ!

אֲבָל הַשּׁוֹמְרִים שֶׁרָאוּ אֶת בְּגָדָיו הַמְרֻפָּטִים

לֹא הֶאֱמִינוּ לִדְבָרָיו.


הִגִּיעַ שֵׁמַע דִּבְרֵי הַצָּעִיר לְאָזְנֵי הַמֶּלֶךְ

וּפָקַד עַל שׁוֹמְרֵי הַשַּׁעַר

לְהַכְנִיס אוֹתוֹ לָאַרְמוֹן.

אָמַר הַצָּעִיר לַמֶּלֶךְ:

– אֲדוֹנִי הַמֶּלֶךְ, יֵשׁ בְּיָדִי תְּרוּפַת פְּלָאִים

לְהָשִׁיב אֶת אוֹר עֵינֵי בִּתְּךָ כִּלְפָנִים.

אָם לֹא אַצְלִיחַ לְהָשִׁיב אֶת אוֹר עֵינֶיהָ,

רַשַּׁאי אַתָּה לִכְרֹת אֶת רֹאשִׁי מֵעָלַי.

– וּמַה נָּחוּץ לְךָ לְשֵׁם רִפּוּיָהּ? – שָׁאַל הַמֶּלֶךְ.

– חֶדֶר מְיֻחָד לְבִתְּךָ וְלִי,

סִיר מָלֵא מַיִם חַמִּים

וּבְגָדִים נָאִים לְבַת־הַמֶּלֶךְ…


נִכְנַס הַצָּעִיר לְחֶדֶר סָגוּר וְחָתוּם

וּמָצָא בּוֹ אֶת בַּת־הַמֶּלֶךְ יוֹשֶׁבֶת לְבַדָּהּ.

וְהִיא לֹא רָאֲתָה פְּנֵי אָדָם מֵעוֹלָם,

כִּי נִתְעַוְּרָה כְּשֶׁהָיְתָה פָּעוֹטָה.

חִכּוּ כָּל אַנְשֵׁי הַמֶּלֶךְ מִחוּץ לַחֶדֶר הַסָּגוּר

וְצִפּוּ לִרְאוֹת אֵיךְ יִפֹּל דָּבָר.


אָמַר הַצָּעִיר לְבַת־הַמֶּלֶךְ:

– נִשְׁלַחְתִּי מֵעִם אֱלֹהִים,

וְעִמִּי נִמְצָאִים כָּאן אֲבוֹת אֲבוֹתַי,

אַבְרָהָם יִצְחָק וְיַעֲקֹב.

וְעַתָּה הַגִּידִי אַחֲרַי:

– אֱלֹהֵי אַבְרָהָם,

אֱלֹהֵי יִצְחָק,

אֱלֹהֵי יַעֲקֹב…


וְהַנַּעֲרָה, בַּת־הַמֶּלֶךְ, חָזְרָה עַל דִּבְרֵי הַצָּעִיר

מִלָּה בְּמִלָּה:

– אֱלֹהֵי אַבְרָהָם,

אֱלֹהֵי יִצְחָק,

אֱלֹהֵי יַעֲקֹב…


וְהַצָּעִיר הִשְׁרָה אֶת עֲלֵי הָעֵץ בְּתוֹךְ הַמַּיִם

וּבַת־הַמֶּלֶךְ רָחֲצָה בָּהֶם אֶת פָּנֶיהָ.

לְאַחַר זְמַן הֵרִימָה אֶת פָּנֶיהָ מִן הַמַּיִם

וְהִנֵּה נִפְקְחוּ עֵינֶיהָ

וְהִיא רָאֲתָה אֶת פְּנֵי הַצָּעִיר

וְהָיוּ פָּנָיו הַפָּנִים הָרִאשׁוֹנוֹת שֶׁרָאֲתָה מִיָּמֶיהָ.

לָבְשָׁה אֶת בִּגְדֵי הַחֲמוּדוֹת שֶׁהֵכִין לָהּ הַצָּעִיר

וּשְׁנֵיהֶם יָצְאוּ אֶל אַנְשֵׁי הָאַרְמוֹן

הַמִּתְקַהֲלִים עַל יַד הַדֶּלֶת בֶּהָמוֹן.


נָפְלוּ הַמֶּלֶךְ וְהַמַּלְכָּה עַל צַוְּארֵי בִּתָּם הַפִּקַּחַת

וְעַל צַוְּארֵי הַצָּעִיר שֶׁהֵשִׁיב לָהּ אֶת אוֹר עֵינֶיהָ

וּלְמָחֳרַת הַיּוֹם נֶעֶרְכָה חֲתֻנָּה רַבָּתִי

שֶׁלֹּא נוֹדַע כְּמוֹתָהּ בַּמַּמְלָכָה.

הִתְמַנָּה הַצָּעִיר לְיוֹרֵשׁ־הָעֶצֶר.

בִּקְשָׁה בַּת־הַמֶּלֶךְ מֵהוֹרֶיהָ,

שֶׁיַּרְשׁוּ לָהּ לְסַיֵּר בָּעוֹלָם,

לִרְאוֹתוֹ וּלְהַכִּירוֹ בְּחֶבְרַת בַּעְלָהּ.


נָתְנוּ לָהֶם מִרְכֶּבֶת זָהָב

סוּסִים אַבִּירִים וְכוּשִׁים שׁוֹמְרִים.

טִיְּלוּ לָהֶם בַּמַּמְלָכָה לְאָרְכָּהּ וּלְרָחְבָּהּ.

יוֹם אֶחָד, רָאוּ אָדָם מְטַפֵּס בְּמַעֲלֶה הַר.

הִכִּיר הַצָּעִיר אֶת אָחִיו הַבְּכוֹר.

אָמַר לְאִשְׁתּוֹ:

– קְחִי נָא יַקִּירָתִי אֶת הַמֶּרְכָּבָה, סוּס אֶחָד

וְשׁוֹמֵר כּוּשִׁי אֶחָד וְשׁוּבִי לָאַרְמוֹן

וַאֲנִי אֶשָּׁאֵר כָּאן עִם הַסּוּס וְהַכּוּשִׁי הַנּוֹתָרִים.

תְּחִלָּה בָּכְתָה בַּת־הַמֶּלֶךְ וְסֵרְבָה

אֲבָל אַחַר־כָּךְ נִכְנְעָה לִרְצוֹן בַּעֲלָהּ.

שָׁבָה הָאִשָּׁה לְעִיר הַמַּמְלָכָה וּלְאַרְמוֹנָהּ

וְהַצָּעִיר הִתְקָרֵב עַל סוּסוֹ אֶל אָחִיו הַבְּכוֹר.

רָצָה הַכּוּשִׁי לִתְפֹּס בָּאָח לְהַסְגִּירוֹ אֶל אֲדוֹנוֹ,

אֲבָל הַצָּעִיר עָצַר בּוֹ:

– אַל תִּגַּע בָּאִישׁ, נָגוּעַ הוּא בְּצָרַעַת

וּמִי אֲשֶׁר יִגַּע בּוֹ – יִדְבַּק בּוֹ הַנֶּגַע.

כְּשֶׁהִתְקָרֵב הָאָח הַצָּעִיר אֶל אָחִיו הַבְּכוֹר

הִבְחִין שֶׁלֹּא רַק שֶׁהוּא לוֹקֶה בְּצָרַעַת,

אֶלָּא שֶׁהוּא גַם עִוֵּר…

הוֹרָה הַצָּעִיר עַל הַבְּכוֹר לָלֶכֶת אַחֲרֵי סוּסוֹ

וְהָאָח לֹא הִכִּירוֹ כֵּיוָן שֶׁעִוֵּר הָיָה.


בָּאוּ אֶל אַרְמוֹן הַמֶּלֶךְ.

הִכְנִיס הַצָּעִיר אֶת אָחִיו הַבְּכוֹר

לְאוֹתוֹ חֶדֶר עַצְמוֹ,

שֶׁבּוֹ שָׁב אוֹר עֵינֶיהָ שֶׁל אִשְׁתּוֹ.

בִּקֵּשׁ וְהֵבִיאוּ לוֹ גִיגִית מְלֵאָה מַיִם חַמִּים

וּבִגְדֵי גֶבֶר חֲדָשִׁים.

הִכְנִיס הַצָּעִיר מֵעֲלֵי הַמַּרְפֵּא שֶׁבְּכִיסוֹ לַמַּיִם,

וְאָמַר לְאָחִיו:

– אֱמֹר אַחֲרַי כָּל מִלָּה שֶׁתִּשְׁמַע מִפִּי:

– אֱלֹהֵי אַבְרָהָם,

אֱלֹהֵי יִצְחָק,

אֱלֹהֵי יַעֲקֹב

וְאֶת פָּנֶיךָ וְאֶת כָּל בְּשָׂרְךָ רְחַץ בַּמַּיִם שֶׁבַּקְּעָרָה

הַנִּצֶּבֶת לְרַגְלֶיךָ.

פָּשַׁט הַבְּכוֹר אֶת בְּגָדָיו הַצּוֹאִים,

רָחַץ אֶת פָּנָיו וְאֶת כָּל בְּשָׂרו בַּמַּיִם

וְהִנֵּה שָׁב הָאוֹר לְעֵינָיו.

הִבִּיט בְּאָחִיו הַצָּעִיר וְלֹא הִכִּירוֹ.

לָבַשׁ הָאָח שֶׁהִתְפַּקַּח אֶת הַבְּגָדִים הַחֲדָשִׁים

וְיָצָא עִם אָחִיו מֵהַחֶדֶר.


בִּקֵּשׁ הַצָּעִיר מֵאִשְׁתּוֹ שֶׁתְּבַקֵּשׁ מֵהוֹרֶיהָ לְהָכִין מִשְׁתֶּה.

בָּעֶרֶב הֵבִיא אֶת אָחִיו הַפִּקֵּחַ לַמִּשְׁתֶּה.

בְּעוֹד יוֹשְׁבִים הַכֹּל מְסֻבִּים

אוֹכְלִים שׁוֹתִים וְנֶהֱנִים,

קָם יוֹרֵשׁ־הָעֶצֶר מִכִּסְאוֹ וְקָרָא:

– הַסּוּ, הַסּוּ וְהַקְשִׁיבוּ לְשִׂיחָתִי עִם הָאִישׁ הַזֶּה –

וְהִצְבִּיעַ עַל אָחִיו הַבְּכוֹר

שֶׁאִישׁ לֹא הִכִּירוֹ מִלְּבַדּוֹ.

רָעַד הָאָח הַבְּכוֹר בְּכָל אֵיבָרָיו

וְהָיוּ פָּנָיו חִוְרוֹת וְעֵינָיו מְבֹהָלוֹת.

– מִי אַתָּה? – שָׁאַל הַצָּעִיר אֶת הַבְּכוֹר.

הֵשִׁיב הָאָח וְאָמַר אֶת שְׁמוֹ וְאֶת שֵׁם אָבִיו.

– הַאִם יֵשׁ לְךָ אָח? – שָׁאַל הַצָּעִיר.

– הָיָה לִי. אֲבָל מֵת – הֵשִׁיב הַבְּכוֹר.

– לֹא נָכוֹן, שַׁקְּרָן –

נָתַן הַצָּעִיר אֶת קוֹלוֹ עַל הַבְּכוֹר.

– הַאִם אֵינְךָ מַכִּיר אוֹתִי,

וַהֲלֹא אֲנִי הוּא אָחִיךָ הַצָּעִיר?!

הִכִּיר הַבְּכוֹר אֶת הַצָּעִיר

וְנִרְתַּע אָחוֹרָה בְּבֶהָלָה, מְכַסֶּה פָּנָיו.

אָמַר הַצָּעִיר לַבְּכוֹר:

– אַל תִּירָא וְאַל תֵּחַת,

אֵין לִבִּי רַע כְּלִבְּךָ

וּמְבַקֵּשׁ אֲנִי לַעֲשׁוֹת עִמְּךָ אַךְ טוֹבָה,

רַק הָשֵׁב לִי עַתָּה:

– אֶת מִי אוֹהֵב אֱלֹהִים

וְאֶל מִי יִטֶּה חַסְדּוֹ,

לַטּוֹב אוֹ לָרַע?

– לַטּוֹב, רַק לַטּוֹב, אָחִי! – הֵשִׁיב הַבְּכוֹר –

סְלַח לִי וְאַל תָּשִׁיב לִי כְּחֶטְאִי!

– אָב אֶחָד הָיָה לָנוּ בָּשָׂר־וָדָם

וְאָב אֶחָד לָנוּ, אֱלֹהִים שֶׁבַּשָּׁמַיִם,

לֹא אֶגְמֹל לְךָ כָּרָעָה שֶׁעָשִׂיתָ לִי, אָחִי! –

אָמַר הַצָּעִיר, יוֹרֵשׁ הָעֶצֶר.

נָתַן הַצָּעִיר לְאָחִיו הַבְּכוֹר, הַבִּישׁ־גַּדָּא, כֶּסֶף וּמָזוֹן וְשִׁלְּחוֹ מֵאַרְמוֹנוֹ,

וּבַת־הַמֶּלֶךְ וְיוֹרֵשׁ־הָעֶצֶר הַבַּר־גַּדָּא

חָיוּ בַּטּוֹב שָׁנִים אֲרֻכּוֹת וּטוֹבוֹת.
",ספרות עברית חדשה
תקוה שריג,בשבח השמחה,"רַבִּי בְּרוֹקָא צַדִּיק גָּדוֹל הָיָה וְאֵלִיָּהוּ הַנָּבִיא הָיָה מְלַוֶּה אוֹתוֹ בַּסֵּתֶר.

פַּעַם אַחַת טִיֵּל בֵּין אֲנָשִׁים בַּשּׁוּק וְהָיָה תּוֹהֶה

מִי מֵהֶם צַדִּיקִים גְּמוּרִים.

הִצְבִּיעַ לְפָנָיו אֵלִיָּהוּ הַנָּבִיא עַל שְׁנֵי יְהוּדִים שֶׁנִּזְדַּמְּנוּ עַל יָדָם וְאָמַר:

– שְׁנֵי אֲנָשִׁים אֵלֶּה צַדִּיקִים גְּמוּרִים הֵם.

שָׁאַל אוֹתוֹ רַבִּי בְּרוֹקָא:

– וּמַהִי צִדְקָתָם?

אָמַר לוֹ אֵלִיָּהוּ הַנָּבִיא:

– שְׁאַל אוֹתָם!

שָׁאַל אוֹתָם רַבִּי בְּרוֹקָא:

– מַה מַעֲשֵׂיכֶם?

אָמְרוּ לוֹ:

– בְּנֵי אָדָם שְׂמֵחִים אֲנַחְנוּ וּמְשַׂמְּחִים אֲנָשִׁים עֲצוּבִים…
",ספרות עברית חדשה
תקוה שריג,בת האכר שנבלעה בסלע,"הָיֹה הָיָה אִכָּר עָשִׁיר

וְלוֹ שְׁלֹשָׁה בָּנִיםְ וְשָׁלֹשׁ בָּנוֹת.

הָיָה הָאִכָּר חָרוּץ, בַּעַל יָדַיִם טוֹבוֹת, וְרָאָה בְּרָכָה בַּעֲמָלוֹ.

אָבל רַע הָיָה הָאִישׁ, גַּס וְעַקְשָׁן.


יוֹם אֶחָד, מָצָא שַׂעֲרָה כְּרוּכָה עַל עָנָף,

אֲרֻכָּה כְּאֹרֶךְ זְרוֹעוֹ, שְׁחֹרָה וּמַבְהִיקָה.

לֹא רָאָה הָאִכָּר מִיָּמָיו כַּשַּׂעֲרָה הַזּוֹ

עָמַד וְנִשְבַּע:

– אִם אֶמְצָא אֶת הָאִשָּׁה בַּעֲלַת הַשַּׂעֲרָה,

נָשֹׂא אֶשָּׂא אוֹתָהּ לְאִשָּׁה!


שָׁלַח הָאִכָּר אֶת שְלִיחָיו, לִשְׁלִיחוּתְ דחוּפָה

לְחַפֵּשׂ אֶת הָאִשָּׁה, בַּעֲלַת הַשַּׂעֲרָה הַמֻּפְלָאָה.

הָיוּ הַשְּׁלִיחִים עוֹבְרִים מִבַּיִת לְבַיִת וּמוֹדְדִים

אִם אָרֹך שְׂעָר הַנָּשִׁים כַּשַּׂעֲרָה אֲשֶׁר בְּיָדָם.

וְלֹא נִמְצְאָה אִשָּׁה אוֹ נַעֲרָה,

שֶׁשְּׂעָרָן אָרֹך כְּאֹרֶךְ הַדֻּגְמָה.

שָׁבוּ הַשְּׁלִיחִים נְבוֹכִים לְבֵית הָאִכָּר,

וּמָדְדוּ אֶת הַשַּעֲרָה

עַל רָאשֵׁי שְׁלֹש בְּנוֹת הָאִכָּר.

נִמְצָא שְׂעַר רֹאשָׁהּ שֶׁל הַצְּעִירָה בַּבָּנוֹת, פַטְמָה –

אָרֹךְ, שָׁחֹר וּמַבְהִיק כְּשַׂעֲרַת הַדֻּגְמָה.


נָפְלָה אֵשֶׁת הָאִכָּר,

נָפְלוּ שְׁלֹשֶׁת בָּנָיו,

נָפְלוּ שָׁלֹשׁ בְּנוֹתָיו,

נָפְלוּ הַשְּׁכֵנִים וְהַשְּכֵנוֹת עַל בִּרְכֵּיהֶם

לְרַגְלֵי הָאִכָּר הַגַּס שֶׁיְבַטֵּל אֶת שְׁבוּעַתוֹ!

סֵרֵב הָאִכָּר וְאָמַר:

– כְּשֵׁם שֶׁנִּשְׁבַּעְתִּי, כָּךְ יִפֹּל דָבָר

וְאֶשָּא אֶת בַּעֲלַת הַשֵּׂעָר לְאִשָּׁה, כַּאֲשֶׁר נִגְזַר.


בָּכְתָה פַטְמָה עַל גוֹרָלָהּ הַמַּר כַּמָּוֶת,

שֶׁכֵּן עָשֹׂה לֹא יֵעָשֶׂה

כַּדָּבָר הַזֶּה,

בְּשׁוּם עַם וְלָשׁוֹן – דְּבַר נְבָלָה וּבוּשָׁה,

שֶׁיִשָּׂא אָדָם אֶת בִּתּוֹ לְאִשָּׁה.


יָצְאָה פַטְמָה לֶחָצֵר וּבָכְתָה בְּכִי מַר.

רָאֲתָה סֶלַע גָּדוֹל וְאָמְרָה:

– לוּ תִּפְתַּח, הַסֶּלַע, בִּטְנְךָ וְאֶקָּבֵר בּוֹ חַיִּים!

פָּתַח הַסֶּלַע אֶת בֵּטְנוֹ לְעֵינֶיהָ

וְנִבְלְעָה בּוֹ הַנַּעֲרָה, עַל קִרְבָּהּ וְעַל כְּרָעֶיהָ.


וְאָחִיהָ הַצָּעִיר, בְּנוֹ הַקָּטָן שֶׁל הָאִבָּר,

רָאָה אֶת הַדָּבָר וְנֶחֱרַד.

נִכְנַס בִּצְוָחָה הַבַּיְתָה

וְסִפֵּר שֶׁנִּבְלְעָה אֲחוֹתוֹ פַטְמָה

בַּסֶּלַע הַמֻּנָּח בֶּחָצֵר, עַל יַד הַגָּדֵר.

בָּאָה אֵשֶׁת הָאִכָּר אֶל הַסֶּלַע וָּבְכָתה.

– בִּתִּי, בִּתִּי, פַטְמָה!

פִּתְחִי לִי אֶת דַּלְתֵּךְ וְאֶרְאֵךְ!

הֵשִׁיבָה לָהּ פַטְמָה מִבֶּטֶן הַסֶּלַע:

– כַּיוֹם אַתְּ אִמִּי,

וּמָחָר הֲלֹא תִּהְיִי צָרָתִי!

פָּתוֹחַ לֹא אֶפְתַּח אֶת דַּלְתִּי.


בָּאָה אֲחוֹתָהּ אֶל הַסֶּלַע וּבָכְתָה:

– אֲחוֹתִי, אֲחוֹתִי, פַטְמָה!

פִּתְחִי לִי אֶת דַּלְתֵּךְ וְאֶרְאֵךְ!

הֵשִׁיבָה לָהּ פַטְמָה מִבֶּטֶן הַסֶּלַע:

כַּיוֹם אַתְּ אֲחוֹתִי

וּמָחָר הֲלֹא תִּהְיִי בִּתִּי…

פַּתוֹחַ לֹא אֶפְתַּח אֶת דַּלְתִּי!


בָא הָאָב, הָאִכָּר אֶל הַסֶּלַע וּבָכָה:

– בִּתִּי, בִּתִּי פַטְמָה!

פִּתְחִי לִי אֶת דַּלְתֵּךְ וְאֶרְאֵךְ!

הֵשִׁיבָה לֹו פַטְמָה מִבֶּטֶן הַסֶּלַע:

־ הַיוֹם אַתָּה אָבִי מוֹלִידִי

וּמָחָר הֲלֹא תִּהְיֶה בַּעְלִי!

פָּתוֹחַ לֹא אֶפְתַּח אֶת דַּלְתִּי!


לְבַסּוֹף בָּא אָחִיהָ הַיֶּלֶד אֶל הַסֶּלַי וְקָרָא:

– אֲחוֹתִי, אֲחוֹתִי, פַטְמָה!

פִּתְחִי לִי אֶת דַּלְתֵּךְ וְאֶרְאֵךְ!

אָמְרָה לו פַטְמָה מִבֶּטֶן הַסֶּלַע: ֹ

– לְךָ, רַק לְךָ, אָחִי מְתוִּקִי,

פָּתוֹחַ אֶפְתַּח אֶת דַּלְתִי,

הַיּוֹם אַתָּה אָחִי ־

לָנֶצַח תִּהְיֶה אָחִיִ…

נִפְתַּח פִּי הַסֶלַע

וּבָלַע אֶת הַנַּעַר הַקָּטָן בְּבִטְנוֹ

וְלֹא נַעֲשָׂה דְבַר הַבּוּשָׁה

שֶׁיִשָּׂא אָב אֶת בִּתוֹ לְאִשָּׁה…
",ספרות עברית חדשה
תקוה שריג,ג'וחה והכלבים,"
גּ’וּחָה – הוּא הַ“חוּשָׁם” שֶׁל אַרְצוֹת הָאִסְלַאם,

עָלוּב, עָנִי, נִרְדָּף

וּבְעִקָּר שׁוֹטֶה חֲסַר תַּקָּנָה…

בְּכָל מַעֲשִׂיָּה וּמַעֲשִׂיָּה הוּא לוֹבֵשׁ דְּמוּת אַחֶרֶת.


יוֹם אֶחָד, הֶחְלִיט גּ’וּחָה

שֶׁהוּא כְּבָר מְגֻדָּל דַּיּוֹ בִּשְׁבִיל לְהִתְחַתֵּן.

אָמַר לְהוֹרָיו:

אֲנִי רוֹצֶה לָשֵׂאת אִשָּׁה!
אָמְרוּ לוֹ:

בְּסֵדֶר, גּ’וּחָה, אֲבָל לִפְנֵי כֵן,
פְּתַח חֲנוּת בִּשְׁבִיל פַּרְנָסָה לְךָ וְלָאִשָּׁה.

חִפֵּשׂ יוֹם, חִפֵּשׂ יוֹמַיִם וּלְבַסּוֹף מָצָא.

מַה מָּצָא? חוֹר קָטָן, עָלוּב וּמְלֻכְלָךְ.

כָּתַב עַל פֶּתַח הַחוֹר שֶׁלֶט:

“כָּאן מוֹכְרִים בָּשָׂר”

אֲבָל בָּשָׂר לֹא הָיָה לוֹ,

וְכֶסֶף לִקְנוֹת בָּשָׂר לִמְכִירָה לֹא הָיָה לוֹ.

עָמַד בַּחֲנוּת יוֹם, יוֹמַיִם, שְׁלשָׁה,

בָּאוּ לִקְנוֹת אֶצְלוֹ בָּשָׂר וְלֹא הָיָה.

יוֹם אֶחָד, הִצִּיעַ לוֹ עַרְבִי אֶחָד

פָּרָה מִתְפַּגֶּרֶת, כָּל עוֹד נַפְשָׁהּ בָּהּ

כֻּלָּה פֶּצַע וְחַבּוּרָה וּמַכָּה טְרִיָּה.

שָׁחַט אוֹתָהּ גּ’וּחָה וְהִצִּיעַ בְּשָׂרָהּ לִמְכִירָה

וְלֹא רָצָה אַף קוֹנֶה אֶחָד לִקְנוֹת הַסְּחוֹרָה.

לְבַסּוֹף בָּאוּ “קוֹנִים”, נוֹבְחִים בְּמַקְהֵלָה:

הַב, הַב, הַב!
אָמַר לָהֶם גּ’וּחָה:

בְּסֵדֶר, אֶתֵּן לָכֶם, אֲבָל תְּשַׁלְּמוּ לִי?

הַב, הַב, הַב!

אַתֶּם אוֹמְרִים שֶׁתְּשַׁלְּמוּ לִי פַּעַם אַחֶרֶת?

הַב, הַב, הַב!

אַתָּם אוֹמְרִים “כֵּן”?

הַב, הַב, הַב!

ציור 5.png
נָתַן לָהֶם גּ’וּחָה אֶת בְּשַׂר הַפָּרָה.

טָרְפוּ אוֹתוֹ הַכְּלָבִים עַד תֹּם

וְלֹא הִשְׁאִירוּ אֲפִלּוּ עֶצֶם קְטַנָּה.


שָׂמַח גּ’וּחָה שֶׁמָּכַר אֶת כָּל הַבָּשָׂר

וְשָׁב אֶל הוֹרָיו.

גּ’וּחָה, מָכַרְתָּ הַבָּשָׂר?

כֵּן! הַכֹּל!

וְאֵיפֹה הַכֶּסֶף?

יְשַׁלְמוּ לִי פַּעַם אַחֶרֶת…

הִכּוּ הוֹרָיו שֶׁל גּ’וּחָה

אֶת בְּנָם מַכּוֹת נֶאֱמָנוֹת,

וְשָׁלְחוּ אוֹתוֹ לִגְבּוֹת אֶת כַּסְפּוֹ.

הָלַךְ גּ’וּחָה בְּעִקְבוֹת הַכְּלָבִים,

עַד שֶׁבָּא לְחָצֵר אַחַת שֶׁבָּהּ חַי הָעֲרָבִי

בַּעַל הַכְּלָבִים.

אָמַר גּ’וּחָה לָעֲרָבִי:

כְּלָבֶיךָ אָכְלוּ אֶת הַבָּשָׂר בַּחֲנוּתִי!

אִם אַתָּה נוֹתֵן לָהֶם, יֹאכְלוּ כְּלָבַי הַכֹּל

וְלֹא יוֹתִירוּ אֲפִלּוּ עֶצֶם קְטַנָּה אַחַת!

וְהַכֶּסֶף! – זָעַק גּ’וּחָה.

מִי שֶׁהוּא אֱוִיל וְנוֹתֵן לַכְּלָבִים אֶת סְחוֹרָתוֹ

יֹאכַל אֶת טִפְּשׁוּתוֹ…",ספרות עברית חדשה
תקוה שריג,ג'וחה ומחפש גיבור יהודי,"פַּעַם אַחַת, הֶחְלִיט גּ’וּחָה שֶׁהוּא גִּבּוֹר בַּגִּבּוֹרִים

וְהִכְרִיז עַל כָּךְ בְּכָל הַחוֹרִים.

אָמְרוּ לוֹ:

בְּמַארַאקֶשׁ יֵשׁ גִּבּוֹר גָּדוֹל מִמְּךָ, וְהוּא יְהוּדִי!
הָלַךְ גּ’וּחָה לְמַארַאקֶשׁ וּפָגַשׁ יְהוּדִי אֶחָד.

שָׁאַל אוֹתוֹ:

אוּלַי אַתָּה יוֹדֵעַ אֵיפֹה גָר הַגִּבּוֹר הַיְּהוּדִי?
אָמַר לוֹ הַיְּהוּדִי:

יוֹדֵעַ אֲנִי.
אָמַר לוֹ גּ’וּחָה:

אֲשַׁלֵּם לְךָ, אִם תַּרְאֶה לִי מְקוֹמוֹ.
אָמַר לוֹ הַיְּהוּדִי:

בְּסֵדֶר, אֲבָל יֵשׁ לִי שְׁנֵי תְּנָאִים:
הָאֶחָד – שֶׁתְּשַׁלֵּם לִי מֵרֹאשׁ

וְהַשֵּׁנִי – שֶׁתַּעֲמֹד וְתִתְמֹךְ בְּגַבְּךָ אֶת הַקִּיר,

כִּי עוֹמֵד הוּא לִפֹּל בְּכָל רֶגַע…

שִׁלֵּם גּ’וּחָה לַיְּהוּדִי דִינָר

וְהַיְּהוּדִי הָלַךְ לוֹ לְדַרְכּוֹ וְלֹא חָזַר…


עָבַר אִישׁ אֶחָד וְרָאָה אֶת גּ’וּחָה

תּוֹמֵךְ בְּכָל כֹּחוֹ אֶת הַקִּיר שֶׁמֵּאֲחוֹרָיו.

שָׁאַל גּ’וּחָה אֶת הָאִישׁ:

אֶפְשָׁר אַתָּה יוֹדֵעַ אֵיפֹה גָר הַגִּבּוֹר הַיְּהוּדִי?

בְּוַדַּאי אֲנִי יוֹדֵעַ,

אֲבָל לָמָּה זֶה תַּעֲמֹד כָּאן כְּגֹלֶם?

הֵשִׁיב לוֹ גּ’וּחָה:

יְהוּדִי אֶחָד אָמַר לִי
לִתְמֹךְ אֶת הַקִּיר הָעוֹמֵד לִפֹּל,

וְגַם דִּינָר לָקַח מִמֶּנִּי עַל לֹא דָבָר!

צָחַק הָאִישׁ צְחוֹק גָּדוֹל עַל טִפְּשׁוּתוֹ שֶׁל גּ’וּחָה

וְנֶהֱנָה מֵעָרְמַת הַיְּהוּדִי וְאָמַר:

הִנֵּה, אֲנִי בְּעַצְמִי וּבִכְבוֹדִי הַגִּבּוֹר הַיְּהוּדִי!
לֹא הֶאֱמִין לוֹ גּ’וּחָה, וְהָאִישׁ הָלַךְ לְדַרְכּוֹ…

הִתְרַחֵק גּ’וּחָה קְצָת מִן הַקִּיר

ציור 7.png
וְרָאָה שֶׁהַקִּיר עוֹמֵד עַל תִּלּוֹ וְאֵינוֹ נוֹפֵל.

שָׁב וְהָלַךְ לְחַפֵּשׂ אֶת הַגִבּוֹר הַיְּהוּדִי…

הִגִּיעַ לַשּׁוּק וְשָׁאַל אֶת הַבְּרִיוֹת:

– אֵיפֹה הַגִּבּוֹר הַיְּהוּדִי?

אֵיפֹה הַגִּבּוֹר הַיְּהוּדִי?

עָמַד שָׁם יְהוּדִי אֶחָד, אָמַר לְגּ’וּחָה:

– אֲנִי אַסְבִּיר לְךָ אֵיפֹה הוּא גָר!

קַח אֶת סְלִיל הַחוּטִים הַזֶּה וַעֲמֹד כָּאן,

וַאֲנִי אֶמְשֹׁךְ וְאֵלֵךְ עִם רֹאשׁ הַחוּט,

עַד שֶׁאַגִּיעַ לְסוֹפוֹ

וְשָׁם גָּר הַגִּבּוֹר הַיְּהוּדִי…

עָמַד גּ’וּחָה וְתָפַס בַּסְּלִיל

וְהַיְּהוּדִי שֶׁקִּבֵּל דִּינָר מֵרֹאשׁ עַל מַעֲשֵׂהוּ,

הָלַךְ לוֹ שָׂמֵחַ וְטוֹב־לֵב לְדַרְכּוֹ.

עָבַר עֲרָבִי אֶחָד וְרָאָה אֶת גּ’וּחָה

עוֹמֵד וּסְלִיל חוּטִים בְּיָדוֹ.

שָׁאַל אוֹתוֹ:

– מָה אַתָּה עוֹשֶׂה כָּאן

וּמַהוּ הַסְּלִיל הַזֶּה שֶׁבְּיָדְךָ?

אָמַר לוֹ גּ’וּחָה:

– אֲנִי עוֹמֵד וּמְחַכֶּה, עַד שֶׁיַּגִּיעַ אִישׁ אֶחָד,

הַהוֹלֵךְ עִם רֹאשׁ הַחוּט שֶׁבַּסְּלִיל הַזֶּה

לְבֵיתוֹ שֶׁל הַגִּבּוֹר הַיְּהוּדִי שֶׁאֲנִי מְחַפֵּשׂ…

אָמַר לוֹ הָעֲרָבִי:

– אֲנִי רָאִיתִי מֵרָחוֹק אֶת מִי שֶׁדִּבַּרְתָּ אִתּוֹ קֹדֶם,

וַהֲרֵי הוּא הָיָה הַגִּבּוֹר הַיְּהוּדִי בִּכְבוֹדוֹ וּבְעַצְמוֹ!
",ספרות עברית חדשה
תקוה שריג,ג'וחה קונה שמן לאמו,"יוֹם אֶחָד, שָׁלְחָה אִמּוֹ שֶׁל גּ’וּחָה

אֶת בְּנָהּ לַחֲנוּת, לִקְנוֹת לָהּ שֶׁמֶן.

בָּא לַחֲנוּת וְהַחֶנְוָנִי מִלֵּא בַּקְבּוּקוֹ שֶׁמֶן.

נִשְׁאַר עוֹד מְעַט שֶׁמֶן בְּכַדּוֹ שֶׁל הַחֶנְוָנִי,

שֶׁהִכִּיר אֶת גּ’וּחָה וְאֶת חָכְמָתוֹ הָרַבָּה …

שָׁאַל אֶת גּ’וּחָה:

וּלְאָן אֶצֹּק אֶת יִתְרַת הַשֶּׁמֶן?
הֵשִׁיב לוֹ גּ’וּחָה:

הִנֵּה כָּאן! – וְהָפַךְ אֶת הַבַּקְבּוּק
כְּדֵי שֶׁיִּצֹק הַחֶנְוָנִי אֶת יִתְרַת הַשֶּׁמֶן,

לַשֶּׁקַע שֶׁבְּתַחְתִּית הַבַּקְבּוּק…

בָּא גּ’וּחָה הַבַּיְתָה וּבַקְבּוּק רֵיק וְהָפוּךְ בְּיָדָיו

וּמְעַט שֶׁמֶן בַּגֻּמָּה אֲשֶׁר בְּתַחְתִּיתוֹ.

אוֹי וַאֲבוֹי – צָוְחָה אִמּוֹ –
אֵיפֹה הַשֶּׁמֶן?

הִנֵּה כָּאן – אָמַר גּ’וּחָה וְהָפַךְ אֶת הַבַּקְבּוּק,
וְאָז נִשְׁפְּכָה אַרְצָה גַם יִתְרַת הַשֶּׁמֶן …
",ספרות עברית חדשה
תקוה שריג,גחלי רתמים,"חַכְמֵי הַתַּלְמוּד הָיוּ מַרְבִּים בִּנְסִיעוֹת וּמַסָּעוֹת בַּיָם וּבַיַּבָּשָׁה.

סִפֵּר רַבִּי הוּנָא בַּר־נָתָן:

פַּעַם אַחַת, הָיִינוּ מְהַלְּכִים בַּמִּדְבָּר,

וְהָיָה לָנוּ שׁוֹק מְיֻבָּש שֶׁל עֶגֶל לִמְזוֹנֵנוּ.

חָתַכְנוּ אֶת הַבָּשָׂר לִנְתָחִים וְהִנַּחְנוּ אוֹתָם עַל הָעֲשָׂבִים שֶׁגָּדְלוּ בְּאוֹתוֹ מָקוֹם.

הָלַכְנוּ לְחַפֵּשׂ קוֹצִים וּזְרָדִים לְהַדְלִיק בָּהֶם אֵשׁ,

שֶׁתִּצְלֶה אֶת הַבָּשָׂר.

כְּשֶׁבָּאנוּ וְהַזְּרָדִים בְּיָדֵינוּ,

מָצָאנוּ אֶת נִתְחֵי הַבָּשָׂר שֶׁנִּתְלַכְּדוּ לְשׁוֹק

וְהָיְתָה הַשּׁוֹק צְלוּיָה הֵיטֵב וּמוּכָנָה לַאֲכִילָה.

כַּעֲבׂר שְׁנֵים־עָשָׂר חׂדֶש,

שׁוּב נִזְדַּמַּנּוּ לְאוֹתוֹ מָקוֹם

וּמָצָאנוּ אֶת הַגֶּחָלִים שֶׁהוֹתַרְנוּ – לוֹחֲשׁוֹת אֵשׁ.

אָמַר לִי עַרְבִי בַּמִּדְבָּר:

– עֵשֶׂב זֶה שֶׁרִפֵּא אֶת נִתְחֵי הַבָּשָׂר – סַמַתְרִי שְׁמוֹ,

וְגֶחָלִים אֵלּוּ, גַּחֲלֵי רְתָמִים הֵן…

",ספרות עברית חדשה
תקוה שריג,גללים כגלגלים,"פַּעַם אַחֶרֶת אָמַר לָהֶם:

– אֲנִי רָאִיתִי רְאֵם בֶּן־יוֹמוֹ גָּדוֹל כְּהַר תָּבוֹר,

אׂרֶךְ צַוָּארוֹ שָלׂש פַּרְסוֹת (שְלׂשָה־עָשָׂר ק""מ וָחֵצִי)

בֵּית־מִרְבַּעַת רׂאשׁוֹ (גּׂדֶל הַמָּקוֹם הַנָחוּץ לְהַשְׁכִּיב אֶת רׂאשׁוֹ) פַּרְסָה וָחֵצִי

(כְּשִׁבְעָה ק""מ וָחֵצִי)

כְּשֶׁהִטִּיל אוֹתוֹ רְאֵם גְּלָלִים, – סָתַם אֶת הַיַרְדֵּן…
",ספרות עברית חדשה
תקוה שריג,גם אני אבנה חורבה אחת מחורבות ירושלים,"נפש חמותי יוכבד עה""ש

נכדת ה“ארז”, ר' נחום משאדוק ז""ל

ר' אברהם הסגינהור, אבי ""הארזים""


תחילתו של סיפור המעשה שיסופר בזה ושורשו, ר' אברהם הסגינהור,

רב גאון וגדול בתורה, בעיר פוזן אשר בגלות פולין.

לפני כמאה וחמישים שנה, חי רבי אברהם סגינהור

והוליד חמישה בנים “ארזים” ובת אחת.

ולמה כונו בניו “ארזים”?

משום שהיו כולם חריפים בתלמוד, כולם רבנים נודעים.

הבכור — ר' שלמה-זלמן,

השני — ר' אשר-למל,

השלישי — ר' נחום,

הרביעי — ר' יעקב-לייב,

החמישי — ר' ישראל,

והבת — גיטל, אשת ר' יוסף, גם הוא גדול בתורה.

ור' אברהם, אבי ה“ארזים”, מה גדולתו?

שהיה עניו וצנוע, עני ואביון, שהיה מלמד את תלמידיו תלמוד

ומורה באצבעו בדף הנלמד ובנושא הנידון,

והוא עיוור גמור, עיניו חשוכות כלילה.

 

אדם זקן מופיע בחלום לילה
כשחלה ר' אברהם סגינהור את חולי-מותו,

התאספו ובאו סביב מיטתו אשתו הרבנית, חמשת בניו, בתו ובעלה.

אמר להם ר' אברהם את רצונו האחרון, את צוואתו —

שלא יספידו אותו אחרי מותו…

הוא קרא “שמע ישראל”, רק שפתיו נעו וקולו לא נשמע.

ובמלה “אחד”, יצאה נשמתו בקדושה ובטהרה.

אחרי ימי “השבעה”, שישבו האחים עם אמם יחדיו, בבית אביהם,

יצאו כל אחד לביתו ולעירו.

לא יצא זמן רב, ופרצה, מגיפה בפולין.

מתו במגיפה האלמנה האם, גיטל וכל משפחתה,

ר' שלמה-זלמן הבכור ור' ישראל צעיר האחים, שניים מתוך השישה.

כשישבו שלושת האחים הנותרים “שבעה”, כל אחד בביתו,

אבלים וקודרים על מות אמם, אחיהם וכל בני ביתם,

חלמו שלושתם, שלושת ה“ארזים” הנותרים בחיים, חלום אחד:

איש זקן, עוטה אור כשַׂלְמָה ועיניו נוצצות באהבה,

מושיט את ידו ואומר:

—עד מתי אתה יושב נדהם

ואינך יודע את המעשה אשר תעשה?

קום, עלה ירושלימה, אתה, אשתך ובניך

ואלוהים יהיה עמך בכל אשר תלך…

כאשר קם ר' אשר-למל, שהיה עכשיו הגדול בבנים, מאבלו,

אמר לאשתו ולבניו:

—אנחנו עוזבים את עירנו, יוצאים מפולין, יוצאים מן הגלות

ועולים לירושלים, עיר הקודש!

אחרי דבריו אלה לאשתו, קם והלך לבית-הכנסת,

אסף את כל בני קהילתו, צאן-מרעיתו,

סיפר להם על החלטתו ונפרד מהם לשלום,

בטרם צאתו לעלות ירושלימה.

עודו מדבר אליהם,

והינה נפתחת הדלת ונכנס יהודי גבוה, יפה-תואר,

ופניו — תאומי-פניו של ר' אשר-למל הם.

מי היה האורח התמהוני הזה?

זה היה האח השלישי, ר' נחום, שהיה רב בשאדוק, אחי ר' אשר-למל,

וילד קטן אחוז בידו.

שני האחים נופלים זה על צווארו של זה,

ור' נחום אומר לאחיו, ר' אשר:

—אחי יקירי, חלום חלמתי באחד מימות “השבעה”

ובו נצטוויתי על-ידי יהודי זקן, שאפשר והוא אליהו הנביא,

לצאת מן הגלות ולעלות ירושלימה, אני ובני-ביתי עימי.

אז אמרתי בליבי — הוסיף ואמר ר' נחום —

הלא אפרד משני אחי ואקבל את ברכתם לפני צאתנו לדרך!

עוד שני האחים מדברים ביניהם,

וכל הקהל עומדים על רגליהם נבהלים ומשתוממים,

לגודל הפלא שבחלום שחלם כל אחד מהם,

והוא אותו חלום עצמו, והינה שוב נפתחת הדלת,

ונכנס עוד יהודי, שפניו דומים בתכלית הדמיון

לפניהם של שני האחים העומדים ומתרפקים זה על זה.

ומי האיש, אם לא ר' יעקב-לייב, האח השלישי הנותר בחיים?

גם הוא פתח את פיו וסיפר, בדממה הגדולה שהושלכה מסביב,

מלה במלה את חלום שני אחיו,

ועל החלטתו לצאת ולעלות עם כל בני-משפחתו — ירושלימה.

 

שבועת הילד זלמן
כל אותו הלילה ישבו שלושת האחים ה“ארזים”

בבית ר' אשר, ודיברו בשבחה של ארץ-ישראל.

והילד, בנו של ר' נחום ואשתו מינה, בן-השמונה, זלמן שמו,

יושב ביניהם ועיניו כחולמות.

באותו מעמד, פתח לפתע הילד את פיו,

חיוור כסיד ואמר בקול צלול ורם:

—גם אני אבנה חורבה אחת מחורבות ירושלים…

כיום ניתן להקיף את כדור-הארץ בטיסה, בפחות מיממה אחת.

אבל באותן שנים עשו את דרכם שלושת האחים,

נשותיהם וילדיהם במשך שנה ומעלה.

בניסן תר""ד יצאו לדרך,

ובתמוז תר""ה נכנסו משער יפו אל שטחה המערבי של העיר-העתיקה.

את דרכם ביבשה עשו בעגלות רתומות לסוסים,

ובספינות-מפרש רעועות — בים.

הם חלו בדרך וכוחותיהם תששו וגם מיתות-משונות ידעו…

אבל העולם לארץ-ישראל — רוחם לא נפלה.

אהבתם לארץ-ישראל ודבקותם במטרה — לעלות אליה —

בערה בעצמותיהם כל-כך —

שיַם המים וים הצרות הצרורות לא יכלו לכבותה.

 

זלמן הקטן בן ר' נחום נעשה גדול
זלמן בן-נחום, בן תשע היה כשנכנס בשער-יפו,

אפשר חלם ואפשר לא עלה בדעתו,

איזה גדולות ונפלאות מזומנות לו בימי חייו…

שעריה של ירושלים כולם, היו גבול השממה והצלמוות

ליהודים שישבו בתוכה, או שעלו אליה ממרחקים.

חיות-טרף ושודדים הילכו בה,

ובין חומותיה, בתוכה פנימה, ערב-רב צפוף

של ערבים-מוסלמים, תורכים-מוסלמים, אירופאים-נוצרים,

מכל הארצות, מכל הכיתות והעדות, למיניהן.

ובתוך כל אלה — אלפים אחדים של יהודים,

מפרפרים כציפורים בלוע חיית-טרף.

אותם יהודים, מיעוטם התפרנסו זה מזה

ורובם — על כספי “חלוקה” שאספו עבורם שליחים, “משולחים” שמם,

בכל קהילות ישראל שבגולה.

“שליחי-דרבנן” היו ולכן כונו בראשי תיבות: “שד”רים"".

כשנכנסו שלושת האחים ה“ארזים”, נשותיהם וילדיהם, לבין החומות,

הלכו, ראשית חכמה, כולם כאחד, להתפלל לפני הכותל-המערבי.

במטבעות האחרונות שבכיסיהם שכרו להם דירות.

דירה קטנה לכל משפחה, והכניסו לתוכן את צרורותיהם.

גם בפולין לא נמנו ה“ארזים” על העשירים,

אבל כאן גדלה מצוקתם עד מאוד.

הגגות והקירות דלפו מי גשמים,

לקנות מיטות לא השיגה ידם והם ישנו על רצפות האבן הקרות,

על שקי-קש, וכל הכסתות והכרים שהביאו עימם לא הועילו לחממם.

בהיות שלושת האחים ה“ארזים” כולם, רבנים מפורסמים,

נכנסו כולם לעול הרבצת תורה, ב“ישיבות”,

שירושלים היתה מלאה מהן, וגם בעול ענייני הציבור.

ואנחנו, נכוון את ליבנו בסיפור זה, לשמוע על הילד,

ר' זלמן, שעדיין הוא בן תשע בלבד.

כן, בן תשע בלבד, אבל חריף ובקיר בתלמודו

ופיקח מאוד בשיחת-חולין שלו.

עדיין הוא ילד וכבר סועד ותומך בכל אדם כושל וסובל.

הוא נעשה מין “מלאך קטן”, מושיע, קרן-אור באפילה.

וככל שלמדנותו גדלה והולכת, כך צניעותו גוברת.

הוא לומד תורה בישיבה מפי ר' נחום, אביו,

ופותר בעיות שאביו מתקשה לפתרן!

התלמידים מביטים זה בזה בתימהון ובהערצה

ואביו, ר' נחום, מטביל בנו באור של אהבה.

וכך מקבל ר' זלמן סמיכות לרבנות בעודו בחור,

ודרכו סלולה לעמוד בראש הישיבה של אביו

כשהוא ר' נחום, נפטר והולך לעולמו.

 

ר' זלמן נעשה סוחר-אתרוגים
ר' זלמן שכבר הוא רב, מחליט שלא להתפרנס מן הרבנות.

הוא מקדיש שלוש שעות בכל ערב, ללמד תורה לתלמידים,

ובימים הוא עוסק במסחר באתרוגים.

ערבים היו אלה שגידלו בפרדסיהם את האתרוגים

בשביל היהודים, לצרכי חג הסוכות.

הפרדסים השתרעו ביריחו ובנאות-מדבר של עבר-הירדן-מזרחה

ועל אדמותיהם בשרון ובשפלה.

הסוחרים היהודים היו קונים את האתרוגים מידי הערבים

ומובילים אותם, על גבי גמלים, ליפו ולירושלים.

ליפו — לייצאם לתפוצות-ישראל, בגלויות אירופה ואמריקה,

ולירושלים — לצרכי יושביה היהודים

ולצרכי יהודי צפת, טבריה וחברון, שעלו ובאו ירושלימה לקנותם.

אגב מסחרו באתרוגים, התוודע ר' זלמן לציבור רחב,

יהודי, ערבי, נוצרי ואפילו לתורכי, שהיה אז שליט הארץ.

עם אנשים פשוטים ואנשי שררה — עם כולם ידע לשאת-ולתת.

לא עברו ימים רבים, ואנשים מכל הסוגים, ובכללם שאינם-יהודים,

עשו אותו דיין ובורר ביניהם, בוויכוחים ומריבות,

ודברו של ר' זלמן היה להם לחוק.

עם זאת, כמו בימי ילדותו, נתן יד-עזר בסתר, לכל נצרך.

בוקר אחד, ראה ר' זלמן אשה אחת נושאת שני פחי-מים,

והיא בהריונה.

נתן עליה קולו ואמר לה: — העמידי מייד את הפחים, אשה!

נדהמה האשה ועשתה כדבריו, מבוהלת.

הרים ר' זלמן את הפחים והביאם לביתה…

הימים ימי שלטון-רשע, שלטון התורכים,

ויהודים רבים נזרקים לבית-הסוהר, ל“קישלה”,

ומתענים שם, באין דין ובאין דיין.

ר' זלמן מביא להם במו ידיו מזון,

משתדל עבורם אצל אנשי השלטון, תאבי ה“בקשיש”,

ומשחרר רבים מן הכלא.

ר' זלמן מבקר חולים וסועד אותם במזון ובתרופות.

אשתו של ר' זלמן מורגלת במעשיו ואינה דואגת הרבה,

גם כשהוא מאחר לשוב לביתו.

אילו רצתה, היתה יוצאת מביתה ושואלת יהודים:

—אולי ראיתם את ר' זלמן? — היו משיבים לה:

—ראיתי אותו שם, ראיתי אותו כאן —

אבל היא מורגלת שלא לשאול.

 

ר' זלמן מושלך לבית-הסוהר
פעם אחת, הביאו לפני הפחה התורכי של ירושלים

את “ספרי-האחוזה” (ה“טאבו”) של הקרקעות שנקראו “קושאנים”.

הציץ בהם הפחה וראה, שיש אחד בין נתיניו, יהודי,

ר' זלמן בהר""ן (בן-הרב-נחום) שמו,

עשיר מופלג, שאין לו אח ודומה בין כל שאר היהודים,

כל-כך רבות היו הקרקעות הרשומות על שמו!

אמר לשוטריו:

—לכו והביאו לפני את ה“חכם” (רב) הזה, האפנדי סוליימן!

להביא יהודי לפני פחה זועם, ראש תענוגותיו היה, של כל שוטר תורכי…

רץ השוטר היישר לבית ר' זלמן ולא מצָאו.

חיפש אותו בבית-הכנסת ומצאו שם עטוף בטליתו

ועטור בתפילין שלו, שקוע בתלמודו.

לקָחו והביאו לבית-הסוהר ודחפו פנימה.

עברו שעות רבות, ור' סוליימן — האפנדי ה“חכם” —

עדיין לא הובא לפני הפחה.

נתן הפחה קולו על שוטריו וקרא:

—חכם-סוליימן-אפנדי (ר' זלמן) היכן?

אמרו לו:

— כבר השלכנו אותו לבית-הסוהר מזמן!

גער בהם ואמר:

— והלא ציוויתי עליכם להביאו לפני!

יצאו דחופים מלפניו, להביא אליו את ר' זלמן.

הוציאוהו מן ה“קישלה” והביאוהו לפרוזדור ארמון הפחה.

שוב עברה שעה ארוכה והפחה יוצא מטרקלינו ושואג:

— למה אין מביאים אלי את חכם-סוליימן-אפנדי?!

ולא הבחין כלל ביהודי הצנום שישב לו שם בפינת הפרוזדור.

באו אלי השוטרים ואמרו:

— הינה, אדוננו הפחה, הריהו יושב כאן, לנגד עיניך!

הביט הפחה ביהודי הצנום, הלבוש בגדי עוני ואמר לו:

— האתה הוא החכם-סוליימן-אפנדי,

שקרקעותיו פזורות על-פני כל העיר?

והלא אתה נראה כאחרון העניים-האביונים!

השיב לו ר' זלמן:

— עכשיו, אמנם עני אני, כי חילקתי את כל קרקעותי לאחי.

(ורישום קרקעות קנויות, דבר מסובך היה באותם ימים ועלה ממון רב.

וכך רשם ר' זלמן “על שמו” את כל המגרשים שקנה לבניית בתים

בתוך העיר-העתיקה, וגם קרקעות רבות מחוצה לה,

כי כבר תכנן בניית שכונות מחוץ לחומות… )

ראה הפחה שיהודי חכם ופיקח הוא ר' זלמן

ונכנס עימו לשיחה ארוכה.

מאותו יום, נעשה ר' זלמן (חכם-סוליימן-אפנדי) “מקורב למלכות”,

ובערבית השוטפת שבפיו, בה דיבר עם הפחה,

ידע לנצל את מעמדו לטובת אחיו היהודים…

 

רחבת הכותל-המערבי
יום אחד יצאה שמועה בירושלים,

שהשלטונות התורכיים עומדים לחפור תעלה לרגלי הכותל.

היה המקום מקום של רפש ואבנים מומטרות מן הגגות

על היהודים דרך קבע, בעמדם בתפילה ליד הכותל הקדוש.

באותה תעלה שביקשו לחפור, אמרו להעביר

את כל מימי-הביבים מזרחה, לבקעת השילוח.

אלך ר' זלמן לפני הפחה, סלים-אפנדי,

ונכנס עימו בשיחה ארוכה.

אבל ליבו של סלים עדיין קשה…

קם ר' זלמן לצאת מלפניו ואמר לו:

—צלול הוא אותו ים של דמעות,

שניגר לפני הכותל יומם ולילה,

בעיניהם של בני-ישראל בכל הדורות,

אותו הכותל, שריד בית-מקדשנו!

אל נא תקבור אותו, סלים-אפנדי, במי שופכין,

וברכה תבוא על ראשך!

התרכך לב התורכי בקרבו וביטל את רוע הגזירה.

כעבור ימים שלושה שב ר' זלמן אל סלים-אפנדי ואמר לו:

—רוצה אתה שם-עולם?

השיב לו סלים בשאלה:

—וכי מי אינו רוצה בשם-עולם?

אמר לו ר' זלמן:

—צווה וירצפו את הרחבה שלפני הכותל-המערבי במרצפת-אבן

ויהיה לך שם-עולם!

וכך רוצפה הרחבה, במצוות סלים-אפנדי.

ואמנם נרשם שמו של הפחה הזה בדברי-הימים, בספרי קורות-העיתים…

 

“מאה-שערים” שדה תיחרש
אחרי שנים רבות, שהיה ר' זלמן מהלך עם שיירות האתרוגים,

ומביא לירושלים חורשות של לולבים, הדסים, ערבות ואתרוגים ברבבות,

הפצירו בו הכול, לעמוד בראש ישיבה, שנקרא שמו עליה “ישיבת ר' זלמן”,

עשה כרצונם והעמיד מתוכה עשרות תלמידים, כולם רבנים גדולים בתורה,

נוסף על כל התלמידים שהעמיד בלמדו אותם בלילות.

וכך, כשהיה ראש-ישיבה, רב ודיין, טורח בכל ענייני הציבור ורוכש קרקעות, עוזר ומסייע בידי כל הבונים שכונות מחוץ לחומות,

נצנצו בראשו לילה אחד שני ניצוצות שנתלכדו ללהבה.

נצנוץ אחד — המעשה שהיה באבינו יצחק, השני לאבות

שזרע שדה וקצר “מאה-שערים” (פי “מאה” מן הכמות שזרע)…

נצנוץ שני — אותה שבועה שנשבע בגולה,

לפני עלייתו עם אביו ושני דודיו, והוא בן שמונה שנים:

“גם אני אבנה חורבה אחת מחורבות ירושלים”…

עכשיו החליט ר' זלמן:

—לבנות חורבות — כבר בניתי חורבות הרבה,

אבל בכך אין די. אני, זלמן בהר""ן, אבנה שכונה!

עמד וקנה מגרש גדול ורחב ידיים, שומם וזרוע אבן,

מצפון-מערב לעיר-העתיקה, זאת בכסף שאסף ממאה ועשרים יהודים

שנתנו לו מקדמה, על-מנת שיוכלו, בבוא העת,

לבנות להם בית על אותה קרקע.

אותו ממון, שנתנו לו מאה ועשרים יהודים, הספיק לקניית הקרקע,

אבל ממון לבנייה — לא היה.

הגה רעיון לחרוש את הקרקע ולזרוע אותה חיטה ל“מצה שמורה”,

שעליה מוכן היה כל יהודי לתת אף את פרוטתו האחרונה.

שיתף ר' זלמן ברעיונו את ר' זלמן דודנו, והוא ר' זלמן בהר""ל.

נדלק ר' זלמן הדודן באותה שלהבת שנדלקה בר' זלמן בהר""ן.

כעבור ימים אחדים, ראו אנשי ירושלים העתיקה

את שני הזלמנים, שני הדודנים, שניהם מיקירי העיר, מרבניה הנודעים,

יוצאים משער-יפו צפונה-מערבה ומעדרים על שכמם…

עבדו ימים רצופים, ימים רבים, משחר עד נטות השמש,

בסיקול הקרקע, על-מנת שיזרעו אותה חיטה.

כשהיתה החלקה מסוקלת ואבניה נערמו ערימות,

בנו מהן גדר המקיפה את כל השטח:

שכרו פלח ערבי שנדהם למשמע משאלתם,

שיחרוש עבורם את השטח המסוקל במחרשתו הרתומה לשתי פרות.

חרש אותו פלח היטב את השדה, חרוש ושוב, שוב וחרוש,

פעם ופעמיים, שלוש וארבע, עד שהיה כשר לזריעה,

וקיבל שכרו שנתנו הזלמנים ביד נדיבה.

עכשיו ציפו שני הזלמנים הדודנים ליורה, שהתפללו עליו בשמחת-תורה,

והוסיפו והתפללו עליו יום יום, מז' חשוון, בו אומרים:

“משיב הרוח ומוריד הגשם”, עד שהוא בא ומרווה את האדמה.

השדה שהיה מסוקל, גדור וחרוש היטב,

רבץ רחב וחלק, כמו גם הוא מתפלל ומצפה ליורה.

ואמנם, מיהר ובא, בראש-חודש כסליו, יורה מרווה, גשם ברכה והצלחה.

חיכו עוד שבעה ימים, שייבש השדה ובז' כסליו,

יצאו שני הזלמנים, הרבנים הדודנים,

כששקי זרעים, זרעי-חיטה מבוררים, יפים וכשרים למהדרין,

תלויים להם בחגורותיהם.

הם זרעו תוך ימים אחדים את כל השדה חיטה ל“מצה-שמורה”.

ו“מצה-שמורה” מהי?

זו מצה שאפו מקמח, שטחנו מן החיטה,

ועירבו אותו ב“מים שלנו”,

כלומר, במים שהיו שמורים בבית,

במקום שמור ובטוח מפני חמץ,

“מצה-שמורה” שקצרו מחיטה,

שני הרבנים הזלמנים

בשדה שסיקלו, חרשו וזרעו.

וכל-כך הצליח אותו שדה, עד שהכניס למעלה מ“מאה שערים”.

ובממון ששילמו יהודי העיר-העתיקה, עבור “מצה-שמורה” לחג הפסח,

נבנו עשרת הבתים הראשונים של שכונת “מאה-שערים”,

שנבנתה בפיקוחו של ר' זלמן בהר""ן מייסדה,

שכונה מוקפת חומה שהיו בה, לימים,

שערים רבים, מאה שערים, עד היום הזה.",ספרות עברית חדשה
תקוה שריג,דומה אדם לעולם,"גּוּפוֹ שֶׁל אָדָם עוֹלָם קָטָן הוּא.

וּמַה שֶּׁיֵּשׁ בָּאָדָם, יֵשׁ בּוֹ בָּעוֹלָם.


שֵׂעָר לָאָדָם – יְעָרוֹת וְחֻרְשׁוֹת בָּעוֹלָם;

דְּמָעוֹת, רֹק ווְלֵחָה בָּאָדָם – יַמִּים, נְהָרוֹת, נְחָלִים וּפְלָגִים בָּעוֹלָם;

גַּלְגַּל עֵינוֹ שֶׁל אָדָם – אוֹקְיָנוֹס בָּעוֹלָם;

אִישׁוֹן בְּעֵינוֹ שֶׁל אָדָם – יַבָּשׁוֹת בָּעוֹלָם.
",ספרות עברית חדשה
תקוה שריג,דוקא כך,"מִיצִי הָיְתָה הֲכִי וְתִיקָה בַּגַּן! יוֹתֵר מִכָּל

הַיְּלָדִים, יוֹתֵר מֵעָפְרָה אֲפִלּוּ! כֻּלָּם זוֹכְרִים אֶת מִיצִי

מֵהַיּוֹם הָרִאשׁוֹן שֶׁבָּאוּ לַגַּן. וְהִיא הָיְתָה פָּשׁוּט מַלְכַּת

הַגַּן, כְּמוֹ אֵיזוֹ דּוֹדָה גַּאַוְתָנִית וּמִתְנַפַּחַת, שֶׁהַכֹּל

מֻתָּר לָהּ.

כַּמָּה גּוּרִים הִמְלִיטָה? מִילְיוֹן! הַיְלָדִים

אוֹמְרִים, שֶׁכָּל הַחֲתוּלִים בַּמֶּשֶק הֵם בָּנֶיהָ, נְכָדֶיהָ

וְנִינֶיהָ. לְכָל הַמְלָטָה הֵכִינָה לָהּ מְקוֹם סְתָרִים חָדָשׁ מִחוּץ

לַגַּן, שֶׁהַיְלָדִים לֹא הִצְלִיחוּ לְגַלּוֹתוֹ אַף פַּעַם.

יוֹם אֶחָד, לֹא מָצְאָה לָהּ מָקוֹם אַחֵר לְהַמְלִיט, אֶלָּא בֵּין שְׂמִיכוֹת הַצֶּמֶר שֶׁל הַיְלָדִים!

אַתֶּם יוֹדְעִים שֶׁבַּסְתָו כָּל שְׂמִיכוֹת הַצֶּמֶר

מוּנָחוֹת מְקֻפָּלוֹת יָפֶה עַל כִּסֵּא בַּפִּנָּה נָכוֹן? וּבְכֵן, הִיא

הֵכִינָה לָהּ גֻּמָּה כָּזֹאת בֵּין הַשְּׂמִיכוֹת וְהִמְלִיטָה

בְּתוֹכָהּ.

בַּבֹּקֶר, כְּשֶׁבָּאָה בֶּלָה לַבַּיִת, נִדְהֲמָה

לְמַרְאֵה הַתְּמוּנָה: הַמַּלְכָּה מִיצִי רוֹבֶצֶת לָהּ בֵּין

הַשְּׂמִיכוֹת הַמְפֹרָקוֹת קְצָת, וְקוֹל יִלְלַת

תִּינוֹקוֹת-חֲתַלְתּוּלִים נִשְׁמָע מִתַּחַת לְבִטְנָהּ. נִתְמַלְאָה

בֶּלָה כַּעַס גָּדוֹל וְאָמְרָה לַיְלָדִים:

– מַה זֶּה אִתְּכֶם? אֵיךְ הִרְשֵׁיתֶם לָהּ אֶת זֹאת?

וְהַיְלָדִים אָמְרוּ:

– מַה יֵּשׁ? מַה זֶּה כָּל כָּךְ נוֹרָא?

– וְמִי זֶה יָכוֹל לְגָרֵשׁ אֶת מִיצִי בִּכְלָל?

אַלּוֹן מָצַץ אֶת הָאֶצְבַּע וְאָמַר:

– זֶה רָנִי צָרִיךְ לְהוֹצִיא אוֹתָהּ בִּגְלַל שֶׁהוּא הֲכִי מְטַפֵּל שֶׁל מִיצִי!

אֲבָל רָנִי לֹא רָצָה. וּשְׁאָר הַיְלָדִים?

הֵם אָהֲבוּ אֶת מִיצִי, וּמְעַט מְעַט גַּם פָּחֲדוּ

מִמֶּנָהּ בְּלִבָּם. מֶה עָשְׂתָה בֶּלָה? לָקְחָה אֶת הַכִּסֵּא עִם כָּל

הַשְּׂמִיכוֹת, בְּיַחַד עִם מִיצִי וַחֲתַלְתּוּלֶיהָ וְגָרְרָה אוֹתָם

הַחוּצָה אֶל הַדֶּשֶׁא.

– אוֹי וַאֲבוֹי! – כָּל הַשְּׂמִיכוֹת נָפְלוּ אַרְצָה

וּמִיצִי קָפְצָה וְנָשְׂאָה אֶת כָּל הַגּוּרִים שֶׁלָהּ גּוּר אַחַר

גּוּר, בִּשִׁנַּיִם אֶל אֵיזוֹ פִּנָּה חֲבוּיָה בְּשִׂיחַ, עַל יַד

הַגִּ’יפּ הַכָּחֹל שֶׁבֶּחָצֵר כְּשֶׁהִיא נוֹהֶמֶת בְּזַעַף.

רַק נִדְמֶה לָכֶם שֶׁזֶּה הַסּוֹף.

בְּכָל בֹּקֶר הָיְתָה מִיצִי רוֹבֶצֶת שׁוּב עַל גּוּרֶיהָ בְּתוֹךְ מִגְדַּל

הַשְּׂמִיכוֹת! בֶּלָה הָיְתָה קְצָת כּוֹעֶסֶת קְצָת צוֹחֶקֶת,

וְסוֹחֶבֶת מֵחָדָשׁ אֶת הַכִּסֵּא הַחוּצָה וּמַפִּילָה אֶת כֻּלָּם

בְּיַחַד, עַל הַדֶּשֶׁא.

כָּךְ זֶה נִמְשַׁךְ עַד שֶׁבָּאוּ הַיָּמִים הַקָּרִים

וְהַהוֹרִים כְּבָר כִּסּוּ אֶת הַיְלָדִים גַּם בִּשְׂמִיכוֹת הַצֶּמֶר

וּמִיצִי סִלְּקָה אֶת גּוּרֶיהָ לַמִּקְלָט.

רְאִיתֶם מִימֵיכֶם עַקְשָׁנִית שֶׁכָּזֹאת?",ספרות עברית חדשה
תקוה שריג,דין האשה השחרה כדין האשה הלבנה,"הָיֹה הָיְתָה בְּאֶרֶץ לוּב, בְּמָקוֹם נִדָּח, טַחֲנַת קֶמַח.

מִכָּל הַסְּבִיבָה עָלוּ וּבָאוּ אֵלֶיהָ אֲנָשִׁים

לִטְחֹן בָּהּ אֶת גַּרְעִינֵיהֶם.

יוֹם אֶחָד מָצְאוּ הַבָּאִים אֶת שַׁעֲרֵי הַטַּחֲנָה נְעוּלִים.

חִכּוּ שָׁעָה, חִכּוּ שְׁעָתַיִם, חִכּוּ שָׁלֹשׁ שָׁעוֹת

לְבוֹא הַטוֹחֵן – וְלֹא בָּא.

חִפְּשׂוּ הָאֲנָשִׁים אֶת הַטּוֹחֵן בְּכָל מָקוֹם וְלֹא נִמְצָא.

הָלְכוּ לְבֵיתוֹ וְשָׁמְעוּ מִפִּי אִשְׁתוֹ

שֶׁלֹּא שָׁב הַבַּיְתָה בְּלֵיל אֶמֶשׁ.

אֶחָד מֵאֵלֶּה שֶׁבָּאוּ לִטְחֹן אֶת גַּרְעִינֵיהֶם, שֶׁנֶּחְפַּז מְאֹד,

כֵּיוָן שֶׁלֹּא הָיָה בְּבֵיתוֹ אֲפִילּוּ גַרְגֵּר קֶמַח –

הִתְמַלֵּא כַּעַס.

שָׁבַר אֶת הַדֶּלֶת בְּגַרְזֶן,

טָחַן אֶת הַגַּרְעִינִים שֶׁלּוֹ

ןְאַחַר כָּך טָחַן גַּם אֶת גַרְעִינֵיהֶם

שֶׁל כָּל מִי שֶׁרָצוּ וְשִׁלְמוּ.

עַד הָעֶרֶב הִצְטַבֵּר בְּכִיסוֹ כֶּסֶף רַב וְהָיָה שָׂמֵחַ.

נִשְׁאַר בַּטַּחֲנָה לָלוּן בָּהּ, כְּדֵי שֶׁיוּכַל לְהַתְחִיל לִטְחֹן

מֵעֲלוֹת הַשַּׁחַר.

לְמָּחֳרָת בָּבֹּקֶר שוּב נִמְצְאָה הַטַּחֲנָה נְעוּלָה

וְהַטּוֹחֵן הֶחָדָשׁ הַשֵּׁנִי – גַּם הוּא אֵינֶנּוּ.


שׁוּב נִמְצָא אָדָם שֶׁשָּׁבַר אֶת שַׁעַר הַטַּחֲנָה,

טָחַן אֶת גַּרְעִינָיוְ וַאַחר־כָּךְ

אֶת כָּל גַרְעִינֵיהֶם שֶׁל כָּל מִי שֶׁרָצוּ וְשִׁלְמוּ.

צָבַר גַּם הוּא בְּכִיסוֹ כֶּסֶף רַב

וְהָיָה גַּם הוּא שָׂמֵחַ.

נִשְׁאַר בַּטַּחֲנָה לָלוּן בָּהּ,

כְּדֵי שֶׁיוּכַל לְהַתְחִיל לִטְחֹן

מֵעֲלוֹת הַשַׁחַר.

לַמָּחֳרָת בַּבֹּקֶר שׁוּב נִמְצְאָה הַטַּחֲנָה נְעוּלָה

וְהַטוֹחֵן הַשְׁלִישִׁי גַּם הוּא נֶעְלַם וְאֵינֶנוּ.

כָּך קָרָה פְּעָמִים אֲחָדוֹת

וְנֶעֶלְמוּ כָּל הַטּוֹחֲנִים בָּזֶה אַחַר זֶה.

יָצְאָה שְׁמוּעָה שֶׁשֵּׁדִים יוֹשְׁבִים בַּטַּחֲנָה…

הֵבִיאוּ אֶת הַשְמוּעָה אֶל הַמֶּלֶךְ.

הוֹצִיא הַמֶּלֶךְ כָּרוֹז לְהוֹדֹיעַ בְּאָזְנֵי כָּל:

– מִי שֶׁיָּבוֹא לִישֹׁן בְּטַחֲנַת הַקֶּמַח

וְיֵצֵא מִמֵּנָּה חַי ־

יַעֲשִׁירֶנּוּ הַמֶּלֶךְ עֹשֶׁר רַב!

מִיָּד נִמְצָא אִישׁ אֶחָד צָעִיר, שֶׁקָּפַץ עַל הַהַצָּעָה.

בָּא לַחֲצַר הַמֶּלֶך, הִתְיַצֵּב לְפָנָיו וְאָמַר:

– רֹוצֶה אֲנִי לְנַסּוֹת אֶת כֹּחִי לָלוּן בַּטַּחֲנָה.


כָּל הַיּוֹם טָחַן הָאִישׁ אֶת גַּרְעִינֵי הַבָּאִים לַטַּחֲנָה

וּבַלַּיְלָה, לְאַחַר שֶׁמָנָה אֶת כַּסְפּוֹ בְּכִיסוֹ

וְרָאָה שֶׁהוּא רַב,

שָמָח שִׂמְחָה רַבָּה.

הִנֵּיחַ חֶרֶב עַל יָדוֹ וְהִתְנַמְנֵם לַהֲנָאָתוֹ.

בַּחֲצוֹת הַלַּיְלָה רָעַשׁ הַגָּג

וְנִשְׁמַע קוֹל חֲבָטָה נוֹרָאָה בָּאֲפֵלָה.

הִדְלִיק הָאִישׁ נֵר וְרָאָה זָקֵן אֶחָד שֶׁקָּפַץ דֶרֶךְ הַגָּג פְּנִימָה.

– מִי אַתָּה, אֳדוֹנִי? – שָׁאַל הָאִישׁ.

– אֲנִי הוּא זֶה שֶׁהָרַג אֶת כָּל הַטּוֹחֲנִים הַקּוֹדְמִים,

כִּי לֹא יָדְעוּ לְהָשִׁיב עַל שְׁאֵלָתִי.

אִם תֵּדַע אַתָּה לְהָשִׁיב עַל שְׁאֵלוֹתַי –

מַה טּוֹב וּמַה נָּעִים יִהְיֶה גוֹרָלְךָ

וְאִם לָאו – יִהְיֶה גוֹרָלְךָ כְּגוֹרָל כָּל קוֹדְמֶיךָ.

– שְאַל, אֲדוֹנִי – הֵשִׁיב הָאִישׁ.

שָׁאַל הַזָּקֵן:

– עִם מִי יִחְיֶה אָדָם בְּאֹשֶׁר וּרְנָנָה,

עִם אִשָׁה שְׁחֹרָה אוֹ לְבָנָה?

חָשַׁב הָאִישׁ וְחָשַׁב וּלְבַסּוֹף הֵשִׁיב:

– אִם תִּהְיֶה הָאִשָׁה צְנוּעָה וְנֶאֱמָנָה,

דִין הַשְׁחוֹרָה כְּדִין הַלְּבָנָה…

חִיֵּךְ הַזָּקֵן וְנָשַק לַטֹּוחֵן:

– הִנֵּה אַתָּה רִאשׁוֹן שֶׁהֵשִׁיב לִשְׁאֵלָתִי כַּהֲלָכָה

וְאַתָּה תִּזְכֶּה מִיָּדִי בְּמַתָּנָה יְקָרָה מִכֹּל – בַּחַיִּים.

הֵטִיל הַזָּקֵן עַל הַצָּעִיר שַרְשֶרֶת וְנֶעְלַם.

בַּעֲלוֹת הַשַּׁחַר, בָּדַק הַצָּעִיר וּמָצָא שֶהַשַּׁרְשֶׁרֶת

עֲשׂוּיָה זָהָב טָהוֹר.

קָם וְשָׁב לָאַרְמוֹן וְהַמֶּלֶךְ רָאָה

שֶׁהִנֵּה לָן הַבָּחוּר בַּטַּחֲנָה

וְיָצָא מִמֶּנָּה חַי, בָּרִיאְ ושָׁלֵם.

בִּקֵשׁ הַמֶּלֶךְ לִשְׁמֹעַ, מהַ קָּרָה בַּטַּחֲנָה בְּחֶשְׁכַּת הַלַּיְלָה.

סִפֵּר הַצָּעִיר לַמֶּלֶךְ עַל הַזָּקֵן,

עַל שְׁאֵלָתוֹ וְעַל הַתְשׁוּבָה שֶׁנָּתַן הוּא לְאוֹתָהּ שְׁאֵלָה.

חָקַק הַמֶּלֶךְ, שֶׁאוֹהֵב חָכְמָה הָיָה, בְּלִבּוֹ

אֶת דְבַר הַחָכְמָה שֶׁהֵשִׁיב הַצָּעִיר לֵאמֹר:

""אִם תִהְיֵה הָאִשָׁה צְנוּעָה וְנֶאֱמָנָה,

דִין הַשְּׁחֹרָה כְּדִין הַלְּבָנָה"".


בִּקֵּשׁ הַצָּעִיר מֵהַמֶּלֶךְ לְהַשְׁאִיר אֶת הַטַּחֲנָה בְּיָדָיו

וְהַמֶלֶךְ נֵאוֹת בְּרָצוֹן לְבַקָּשָתוֹ.

שָׁנִים רַבּוֹת טָחַן הַטּוֹחֵן הֶחָכַם בַּטַּחֲנָה

וְשֵׁמַע חָכְמָתוֹ יָשְׁרוֹ וְצִדְקָתוֹ יָצָא בְּכָל הַמְּדִינָה.",ספרות עברית חדשה
תקוה שריג,דע לך!,"מַעֲשֶׂה בְּשׁוֹטֶה אֶחָד, שֶׁהָיָה מְדַבֵּר כָּל מַה שֶּׁיָּדַע.

שָׁמַע דָּבָר אֵצֶל הָאֶחָד,

מִיָּד הָלַךְ וְסִפֵּר אֶת הַדָּבָר לַשֵּׁנִי.

וְכָךְ הָיָה מְסַכְסֵךְ בֵּין הַבְּרִיּוֹת כָּל הַיָּמִים

וְנַעֲשָׂה שָׂנוּא עֲלֵיהֶן מְאֹד.

בָּא לִפְנֵי חָכָם אֶחָד וְשָׁאַל אוֹתוֹ:

רַבִּי, מָה אֶעֱשֶׂה וְכָל הַבְּרִיּוֹת שׂוֹנְאוֹת אוֹתִי?
הֲרֵי כָּל מַה שֶּׁאֲנִי מְדַבֵּר הֵם דִּבְרֵי אֱמֶת לַאֲמִתָּם?!

אָמַר לוֹ הֶחָכָם לַשּׁוֹטֶה:

בְּנִי, דַּע לְךָ!
לֹא כָּל מַה שֶּׁאָדָם יוֹדֵעַ הוּא צָרִיךְ לוֹמַר,

אֲבָל כָּל מַה שֶּׁהוּא אוֹמֵר הוּא צָרִיךְ לָדַעַת…
",ספרות עברית חדשה
תקוה שריג,הם ברנר!,"בימיה הראשונים של בית־השיטה,

היה חדר־האוכל בצריף עלוב שעמד מול בניין א',

בו במקום שבנוייה בו כיום המכבסה המפוארת.

בצריף הזה אכלנו בוקר, צהריים וערב,

ואפילו גם ארוחת־ארבע, כי קומקום לא היה בחדר,

בוודאי לא עלי־תה או סוכר, לחם או ריבה, שום־כלום!

בחדר־האוכל הזה היו תלויות אז שתי תמונות

תמונותיהם של אנשים שאהבנו וכיבדנו מאוד מאוד:

האחת של ברל והשנייה של ברנר.

(כשתגדלו, תדעו מי היו ברל וברנר,

ובינתיים רק הקשיבו לסיפור, כדי שתזכרו אותו.)

יום אחד, חזרתי מגן־הירק בו עבדתי, עייפה ורעבה,

לקחתי את רן, בני הקטן – שהיה אז בן שנה וחצי והתחיל לא מזמן ללכת ולדבר,

והלכתי איתו לצריף חדר־האוכל, למצוא שם משהו לשים בפי.

מזגתי לי כוס תה, מרחתי לי פרוסת לחם בריבה,

וישבתי לי על ספסל ליד שולחן שעמד ליד הקיר, לאכול ולשתות.

על אותו קיר היתה תלויה תמונה של ברנר, בעל הזקן השחור.


בימים ההם, לא הסתובבו בקבוצה בחורים צעירים בעלי זקן

ולכן קראו הילדים לכל בעל זקן, “סבא”,

אפילו אם היה זקנם שחור כעורב, או אדום כאש…


פתאום טיפס ועלה רן על הספסל, לקח לו פרוסת לחם ביד,

טיפס ועלה גם על השולחן,

הושיט את הפרוסה אל תמונת ברנר בעל הזקן, ישר אל פיו ואמר:

– הַם בֶּ(ר)נֶר!",ספרות עברית חדשה
תקוה שריג,האכסניה המקפיצה את אורחיה,"פַּעַם אַחַת, יָצָא יְהוּדִי אֶחָד מֵאֶרֶץ־יִשְׂרָאֵל לְאַתּוּנָה.

נִכְנַס לְאַכְסַנְיָה אַחַת וְרָצָה לָלוּן בָּהּ.

רָאוּ יוֹשְׁבֵי אוֹתָהּ אַכְסַנְיָה שֶׁהָאוֹרֵחַ הַזֶּה זָר הוּא, וְאָמְרוּ לוֹ:

– הֶחְלַטְנוּ בֵּינֵינוּ, שֶׁאֵין אָנוּ מְקַבְּלִים אוֹרֵחַ,

עַד שֶׁלֹּא יִקְפֹּץ תְּחִלָּה שָׁלֹשׁ קְפִיצוֹת!

אָמַר לָהֶם:

– אֵינֵי יוֹדֵעַ אֵיךְ לִקְפֹּץ!

יַעֲמֹד אֶחָד מִכֶּם וְיִקְפֹּץ לְעֻמָּתִי, וְאֵדַע.

קָם אֶחָד מִן הַיּוֹשְׁבִים וְקָפַץ שָׁלֹשׁ קְפִיצוֹת.

קָפַץ קְפִיצָה אַחַת וְהִגִּיעַ לְאֶמְצַע הָאַכְסַנְיָה,

קָפַץ קְפִיצָה שְנִיָּה וְנִמְצָא לְפֶתַח הָאַכְסַנְיָה,

קָפַץ קְפִיצָה שְׁלִישִׁית – וְנִמְצָא מִחוּצָה לָהּ.

סָגַר הָאוֹרֵחַ אֶת דֶּלֶת הָאַכְסַנְיָה מֵאֲחוֹרֵי הַַמְקַפֵּץ,

וְאָמַר לְיוֹשְׁבֵי הָאַכְסַנְיָה:

– מַה שֶּׁבִּקַּשְׁתֶּם לַעֲשֹׂות לִי, עֲשִׂיתִי לָכֶם!
",ספרות עברית חדשה
תקוה שריג,האם הוא טלה או גור כלבים,"מַעֲשֶׂה בְּאָדָם אֶחָד לַמְדָן, גָּדוֹל בַּתּוֹרָה,

שֶׁלֹא חָלְקוּ לוֹ כָּבוֹד כְּפִי שֶׁהָיָה רוֹצֶה.

חָשַׁב הַלַּמְדָן בְּלִבּוֹ:

 - מַה לִּי, כִּי אֶלְמַד תּוֹרָה

בַּיָּמִים וּבַלֵּילוֹת,

אִם אֵין חוֹלְקִים לִי כָּבוֹד?

מוּטָּב שֶׁאֶהְיֶה סוֹחֵר עָשִׁיר, גְּבִיר,

יִצְטָרְכוּ הָאֲנָשִׁים לְעֶזְרָתִי

וְיִתְּנוּ לִי כָּבוֹד.


יוֹם אֶחָד, עָרְכוּ חַכְמֵי תּוֹרָה סְעֻדָּה

וְהִזְמִינוּ גַם אֶת הַלַּמְדָן.

בָּא אֵלִיָּהוּ הַנָּבִיא לְאוֹתָה סְעֻדָּה בִּדְמוּת רוֹעֶה

וְשָׁאַל אֶת הַחֲכָמִים, שֶׁיָּשְׁבוּ מִסָבִיב לַשֻּׁלְחָן, שְׁאֵלָה:

 - אֶתְמוֹל רָאִיתִי בָּעֵדֶר שֶׁלִּי כִּבְשָׂה אַחַת, הָעוֹמֶדֶת לְהַמְלִיט.

הַבֹּקֶר בָּאתִי לִרְאוֹת אֶת הַוָּלָד,

וְהִנֵּה הוּא דוֹמֶה לְגוּר כְּלָבִים.

הַאִם הוּא טָלֶה, אוֹ גוּר כְּלָבִים?

אָמְרוּ לוֹ הַחֲכָמִים:

 - אִם לֹא רָאִיתָ בְּעֵינֶיךָ, שֶׁהַכִּבְשָׂה הִמְלִיטָה וָלָד זֶה –

אֵינֶנּוּ טָלֶה וּבְשָׂרוֹ אָסוּר לַאֲכִילָה.

אָמַר אוֹתוֹ לַמְדָן לְאֵלִיָּהוּ, שֶׁבָּא בִּדְמוּת רוֹעֶה:

 - לֵךְ וְתֵן לִפְנֵי הַוָּלָד מַיִם.

אִם יְלַקֵּק אֶת הַמַּיִם בִּלְשׁוֹנוֹ, הוּא גוּר כְּלָבִים,

וְאִם יִשְׁתֶּה אוֹתָם בִּשְׂפָתָיו – הוּא טָלֶה.

אָמַר לוֹ אֵלִיָּהוּ הָ“רוֹעֶה”:

 - כְּבָר עָשִׂיתִי נִסָּיוֹן זֶה פַּעֲמַיִם.

פַּעַם שָׁתָה בִּלְשׁוֹנוֹ וּפַעַם בִּשְׂפָתָיו!

אָמַר לוֹ הַלַּמְדָן:

 - לֵךְ וּרְאֵה, אֵיךְ הוּא מַשְׁתִּין.

אִם יָרִים רַגְלוֹ הָאַחַת וְיַשְׁתִּין – הוּא גוּר כְּלָבִים

וְאִם יַשְׁתִּין וְאַרְבַּע רַגְלָיו עוֹמְדוֹת – הוּא טָלֶה.

אָמַר לוֹ אֵלִיָּהוּ הָ“רוֹעֶה”:

 - כְּבָר רָאִיתִי אֵיךְ הוּא מַשְׁתִּין.

פַּעַם הוּא מֵרִים אֶת רַגְלוֹ הָאַחַת

וּפַעַם – אַרְבַּע רַגְלָיו עוֹמְדוֹת…

אָמַר לוֹ הַלַּמְדָן:

 - לֵךְ וְהַשְׁלֵךְ אוֹתוֹ מֵרֹאשׁ הַגַּג.

אִם יִקְפֹּץ עַל רַגְלָיו – הוּא טָלֶה,

אִם יֵאָחֵז בְּצִפָּרְנֵי רַגְלָיו וְלֹא יִקְפֹּץ –

הוּא גוּר כְּלָבִים.

אָמַר לוֹ אֵלִיָּהוּ הָ“רוֹעֶה”:

 - גַּם זֹאת עָשִׂיתִי כְּבָר.


pic. 3.png

פַּעַם קָפַץ עַל רַגְלָיו

וּפַעַם אָחַז בְּצִפָּרְנֵי רַגְלָיו.

אָמַר לוֹ הַלַּמְדָן:

 - זֹאת עֲשֵׂה: שְׁחַט אוֹתוֹ

וְשִׂים נֵתַח מִבְּשָׂרוֹ עַל הָאֵשׁ.

אִם יִתְפַּשֵּׁט הַבָּשָׂר וְיִשָּׁאֵר חָלָק –

הוּא גוּר כְּלָבִים, וּבְשָׂרוֹ אָסוּר לַאֲכִילָה

אִם יִצְטַמֵּק וְיִתְקַמֵּט –

הוּא טָלֶה, וּבְשָׂרוֹ מֻתָּר.

אָמַר אֵלִיָּהוּ הַנָּבִיא הָ“רוֹעֶה” בְּקוֹל גָּדוֹל

וְהָיוּ כָּל הַחֲכָמִים מַקְשִׁיבִים לִדְבָרָיו:

- אַשְׁרֵיכֶם, שֶׁלַּמְדָן גָּדוֹל בַּתּוֹרָה כָּזֶה יוֹשֵׁב בְּתוֹכְכֶם.

תְּנוּ לוֹ כָּבוֹד וְהוֹשִׁיבוּהוּ בְּרֹאשׁ הַשֻּׁלְחָן,

כָּרָאוּי לְחָכָם כָּזֶה!

רָאוּ הַחֲכָמִים, כִּי נְכוֹנִים דִּבְרֵי הָ“רוֹעֶה”,

שָׂמוּ אֶת הַלַּמְדָן נַשִׂיא עֲלֵיהֶם

וְנָתְנוּ לוֹ כָּבוֹד גָּדוֹל,

וְכָל זֹאת בִּזְכוּתוֹ שֶׁל אֵלִיָּהוּ הַנָּבִיא,

זָכוּר לַטּוֹב.
",ספרות עברית חדשה
תקוה שריג,האקדח,"באותו אביב ממש, שבו נערכו תושבי שכונת “כרם” הקטנה לקראת פוגרום, גר נחום כבן השש בבית בן שתי קומות שגזוזטרה שלו צפתה על גן שנלר, במרחק מטרים מעבר לדרך.

“שנלר” היה בית־יתומים לילדים סוריים שבנו עבורם גרמנים נוצרים ממסדר הטמפלרים. נערים אלה היו שונאי־יהודים, אכזריים מאוד ומתנכלים מדי פעם לילדי שכונת כרם באבנים ובמכות.

מגדל־שעון היה לשנלר שקצב בפעמון את הימים והלילות של ירושלים הקטנה מדי רבע שעה, והיה מתקשר בדמיון הילדים עם נערי שנלר הרשעים.

יום אחד הופיעו שני בחורים חלוצים בבית מגוריו של נחום.

הם היו חסונים ושזופים, לבושים מכנסיים קצרים וחולצות מופשלות־שרוולים צחורי־שיניים ויפי תואר והעיקר – ראשיהם תלתלים בלונדיניים, ללא כיפה, או כובע!

נחום שקיבל את פניהם, כמעט ובלע לשונו מרוב התפעלות

מבחורים אלה, שקראו להם “חלוצים”.

הילד קרא לאמו והם הודיעו לה שהופקדו לשמור על השכונה מפני הערבים מליפתה, הכפר הערבי הלא־רחוק, והם רוצים להכין על הגזוזטרה הפונה לשנלר, אבנים ועוד כל מיני “דברים”…

ואם אמנם יופיעו הערבים ויתנפלו על השכונה – יירו בהם מן הגזוזטרה שלה…

נחום נדלק: הבחורים ומה שתכננו, הקסימו אתו.

הוא דאג להם למים צוננים מן הג’רה הגדולה והביא להם פת־בשמן,

עגבניות ומלפפונים והם הרשו לו לראות את כל מעשיהם.


פוגרום בשכונה לא היה, אבל קשרים עם הבחורים נקשרו, ועוד איך.

הבחורים אפילו הוליכו אותו פעם אל אוהליהם ב“ראטיסבון”, רחביה של ימינו. הוא הבחין שם, באותו ביקור, שבחורים עבדו במחצבה ובבניין וזו הייתה לו הפעם הראשונה שראה יהודים עובדים בעבודת הבניין.

הוא הבחין שם שאפילו בחורות יושבות ודופקות חצץ ומה שמדהים מכול – שיש להם ולהן אקדחים…

כשגדל נחום ידע, שהיו אלה בחורי “גדוד־העבודה”

שהיו מראשוני “ההגנה” בירושלים.


לנחום היו חברים טובים ערביים. פעם אחת הציע לו ילד ערבי אקדח למכירה. מה הבין באקדחים?

הוא ביקש כסף מאמו וקנה את האקדח בעשרים־וחמישה גרוש־מצרי

שהיה אז, בימי השלטון הבריטי הראשונים, כסף המדינה. הסכום היה גדול. את האקדח שקנה הכניס לשקיק־בד שהיניח מתחת לכרו

והיה מצחצח אותו בכל יום מחדש במחבוא ונהנה מן הברק העמום ומן הריח.


רק כעבור שנים מספר התברר לו – שלאותו אקדח חסר נקר –

ואז נתן אותו במתנה לילד קטן אחר – ועשה אותו למאושר.
",ספרות עברית חדשה
תקוה שריג,הבלענים הענקים,"רַבָּה בַּר־בַּר־חָנָה, אֶחָד מֵחַכְמֵי הַתַּלְמוּד, גֻּזְמַאי גָּדוֹל הָיָה

וְהִשְׁמִיעַ גֻּזמְאוֹתָיו בְּכָל פַּעַם שֶׁרָצָה לְעוֹרֵר בְּתַלְמִידָיו שִׂמְחַת לִמּוּד תּוֹרָה.

פַּעַם אַחַת, אָמַר לְתַלְמִידָיו:

– אֲנִי רָאִיתִי צְפַרְדֵּעַ שֶׁהָיְתָה כְּמִגְדָּל!

בָּא תַּנִין וּבָלַע אֶת הַצְּפַרְדֵּעַ;

בָּא עוֹרֵב וּבָלַע אֶת הַתַּנִּין;

טִפֵּס הַתַּנִּין וְיָשַׁב בְּרׂאשׁ אִילָן!

בּוֹא וּרְאֵה כַּמָּה גָּדוֹל כּוֹחוֹ שֶׁל אוֹתוֹ אִילָן…",ספרות עברית חדשה
תקוה שריג,הגור האסופי,"וְאֶת “זְאֵבָה” שֶׁל צְבִי הָרַפְתָּן מִי זוֹכֵר?

פַּעַם הִמְלִיטָה זְאֵבָה גּוּרִים רַבִּים: שְׁמוֹנָה, אוֹ אוּלַי

אֲפִלּוּ תִּשְׁעָה! הִמְלִיטָה, חָלְתָה וָמֵתָה. צְבִי הִשְׁקָה

אֶת הַגּוּרִים הַיְתוֹמִים חָלָב מִבַּקְבּוּק בַּעַל פִּטְמָה.

אוּלָם אֶחׂד מֵהֶם, הַקָּטָן וְהֶחָלוּשׁ מִכֻּלָּם, לֹא הִצְלִיחַ

לִלְמֹד לִינֹק מִן הַפִּטְמָה שֶׁבַּבַּקְבּוּק. הַגּוּר הַזֶּה הָיָה

“זְאֵב” טָהוֹר. זֹאת אוֹמֶרֶת כֶּלֶב יָקָר מְאּד: גַּם הָאָב

וְגַם הָאֵם הָיוּ “זְאֵבִים” טְהוֹרִים. כֻּלָּם נוֹלְדוּ עִם צִפֹּרֶן

עַל קַרְסֻלָּם, שֶׁהוּא הַסִּימָן שֶׁל “זְאֵב” טָהוֹר.

מַה לַּעֲשׂוֹת בַּגּוּר הַיָּתוֹם, הָעַקְשָׁן?

הִצִּיעַ צְבִי לְרִבְקָה, לְהַכְנִיס אֶת הַגּוּרוֹן הַזֶּה בֵּין

גּוּרֶיהָ שֶׁל לַאסִי, שֶׁגַּם הִיא הִמְלִיטָה, בְּדִיּוּק בְּאוֹתוֹ

זְמַן חֲמִשָּׁה גּוּרִים.

לְשֵׁם מָה? נוּ, פָּשׁוּט מְאֹד, כְּדֵי שֶׁלַּאסִי תְּאַמֵּץ אוֹתוֹ

לָהּ לְבֵן, וְתֵינִיק אוֹתוֹ מִחֲלָבָהּ! מוּבָן שֶׁלֹא צְבִי בְּעַצְמוֹ

עָשָׂה זֹאת, הוּא לֹא הָיָה מַצְלִיחַ בְּשׁוּם אֹפֶן! רַק

רִבְקָה, אוּלַי תַּצְלִיחַ.

הִיא הֵבִיאָה אֶת הַגּוּר הַיָּתוֹם שֶׁל “זְאֵבָה” וּמָסְרָה

אוֹתוֹ לִידֵי אִיצִיק הַגָּדוֹל. אֶת לַאסִי קָרְאָה הַחוּצָה

וְנָתְנָה לָהּ דַיְסָה טוֹבָה, חַמָּה וּמְתוּקָה. כְּשֶׁיָּצְאָה לַאסִי

הַחוּצָה, נִגַּשׁ אִיצִיק בְּשֶׁקֶט, וְהִנִּיחַ אֶת הַגּוּר הַיָּתוֹם

לְתוֹךְ עֲרֵמַת הַגּוּרִים, גּוּרֶיהָ שֶׁל לַאסִי. הוּא לְגַמְרֵי

לֹא דָמָה לָהֶם! הֲרֵי הוּא הָיָה “זְאֵב” וְהֵם – לֹא.

כְּשֶׁחָזְרָה לַאסִי אֶל גּוּרֶיהָ, עָמְדוּ כָּל הַיְלָדִים בִּדְמָמָה

וְהִסְתַּכְּלוּ בַּמַחֲזֶה. אַף אֶחָד לֹא סִפֵּר לָהּ מַה קָּרָה.

אֲפִלוּ לֹא תִּרְצָה הַקְּטַנְטַנָּה וְהַפַּטְפְּטָנִית. גַּם הִיא

עָמְדָה, אֶצְבָּעָהּ תְּקוּעָה בְּפִיהָ וְהִתְבּוֹנְנָה. כְּבָר בַּפֶּתַח,

הִתְעַכְּבָה לַאסִי, רִחְרְחָה בָּאֲוִיר וְהִתְחִילָה נוֹהֶמֶת.

אַחַר־כַּךְ פָּסְעָה בִּזְהִירוּת אֶל גּוּרֶיהָ נָבְרָה בֵּינֵיהֶם

בְּנַהַמָהּ, תָּפְסָה אֶת הַגּוּר הַזָּר בְּשִׁנֶּיהָ וְזָרְקָה אוֹתוֹ

בְּזַעַם, לְאֶמְצַע הַחֶדֶר. הִיא הִבִּיטָה מִסָּבִיב, עַל כָּל

הַיְלָדִים, כְּמִי שֶׁשּׁוֹאֶלֶת:

– מִי עָשָׂה זֹאת? מִי הִכְנִיס גּוּר זָר לְבֵין הַגּוּרִים שֶׁלִּי?

אֲבָל הַיְלָדִים לֹא גִּלּוּ. אַף אֶחָד! אֲחָדִים מָצְצוּ, כְּמוֹ

תִּרְצָה; אֲחֵרִים – עָמְדוּ עַל רֶגֶל אַחַת, אוֹ שֶׁסִּלְסְלוּ

לָהֶם תַּלְתָּל. פִּתְאֹם נָחָה עֵינָהּ שֶׁל לָאסִי עַל דִּינָה,

שֶׁעָבְדָה בְּמִקְרֶה בְּאוֹתוֹ יוֹם בַּגַּן.

–אֲהַה! בְּוַדַּאי זוֹ הִיא – חָשְׁבָה לַאסִי. קָפְצָה עָלֶיהָ

וְנָשְׁכָה אוֹתָהּ בְּרַגְלָהּ.

אבל היא לא בכתה.png

לְדִינָה כָּאֲבָה מְאֹד הָרֶגֶל, אֲבָל הִיא לֹא בָּכְתָה,

וַאֲפִלּוּ לֹא כָּעֲסָה עַל לַאסִי. הִיא רַק חָבְשָׁה אֶת

הַפֶּצַע, אַחֲרֵי שֶׁצָּבְעָה אוֹתוֹ בִּקְצָת “סָגֹל” וְדַי. אַף

אֶחָד לֹא כָּעַס עַל לַאסִי. כֻּלָּם הֵבִינוּ שֶׁהִיא הִתְרַגְּזָה,

כִּי רִמּוּ אוֹתָהּ.

וּמֶה עָשְׂתָה לַאסִי?

הִיא הִתְרוֹצְצָה, פַּעַם אֶל הַגּוּר הַיָּתוֹם, פַּעַם אֶל

הַגּוּרִים שֶׁלָּהּ. הֵרִיחָה אוֹתוֹ וְהֵרִיחָה אוֹתָם. הִסְתַּכְּלָה

מִסָּבִיב, אֶל כָּל מַעְגַּל הָעֵינַיִם שֶׁל הַיְלָדִים שֶׁעָמְדוּ

מִסָּבִיב, וּכְמוֹ שָׁאֲלָה אוֹתָם: – מַה לַעֲשׂוֹת?לְקַבֵּל אֶת

הַיָּתוֹם, אוֹ לִזְרֹק אוֹתוֹ?… הַגִּידוּ לִי, תְּנוּ לִי עֵצָה!

אַבָל הַיְלָדִים לֹא אָמְרוּ לָהּ כְּלוּם. הֵם רַק הִתְבּוֹנְנוּ

וְשָׁתְקוּ.

לְבַסּוֹף הֶחְלִיטָה לַאסִי בְּעַצְמָהּ: הִיא לִקְּקָה הֵיטֵב

הֵיטֵב אֶת הַגּוּר הַזָּר הֵרִיחָה אוֹתוֹ שׁוּב וָשׁוּב, וּלְבַסוֹף,

תָפְסָה אוֹתוֹ בְּשִׁנֶּיהָ, וְהִנִּיחָה אוֹתוֹ בִּזְהִירוּת בַּחֲזָרָה

לְבֵין גּוּרֶיהָ. עַכְשָׁו רָבְצָה לָהּ וְנָתְנָה לְכֻלָּם בְּיַחַד לִינֹק

מֵעֲטִינֶיהָ, גַּם לַגּוּר הַיָּתוֹם, הָאֲסוּפִי, שֶׁהָיָה צָמֵא

מִכֻּלָּם. מֵאָז מֵתָה אִמּוֹ לֹא שָׁתָה אַף טִפַּת חָלָב אַחַת.

אִיצִיק פֶּרַח, שֶׁעַיִן חַדָּה הָיְתָה לוֹ, אָמַר, שֶׁלַּאסִי אַף

פַּעַם לֹא לִקְּקָה אֶת הַגוּר הַיָּתוֹם כְּמוֹ אֶת הַגּוּרִים

שֶׁלָּה, אֶלָּא טִיפּ־טִפָּה אַחֶרֶת. הוּא הָיָה לָהּ בֵּן חוֹרֵג.

כָּךְ אִמְּצָה לָה לַאסִי אֶת הַ“זְאֵבוֹן” שֶׁגָּדַל וְהָיָה כֶּלֶב

“זְאֵב” גָּדוֹל וְיָפֶה, שֶׁהָיָה אֲסוּפִי וְקָרְאוּ לוֹ בְּקִצּוּר

“סוּפִי”.

יָמִים רַבִּים עוֹד הָיְתָה לַאסִי רוֹטֶנֶת עַל דִּינָה כְּאִלּוּ

הָיְתָה הִיא שֶׁהֵבִיאָה אֶת הַגּוּר הַזָּר אֶל בֵּין גּוּרֶיה, אַף

כִּי דִינָה לֹא עָשְׂתָה זֹאת כְּלָל וּכְלָל.
",ספרות עברית חדשה
תקוה שריג,הגחלילית,"יֶלֶד אֶחָד רָאָה גַּחְלִילִית בְּחֶשְׁכַת הַלַּיְלָה.

פָּחַד מִפָּנֶיהָ מְאֹד וְהִתְחִיל צוֹוֵחַ.

אָמְרָה לוֹ אִמּוֹ:

– מִפְּנֵי הַגַּחְלִילִית אַתָּה מְפַחֵד?

כַּמָּה שׁוֹטֶה אַתָּה בְּנִי!

הֲלֹא הַגַּחְלִילִית, רַק בַּלַּילָה הִיא ‘גַּחֶלֶת לוֹהֶטֶת’,

אֲבָל בַּבֹּקֶר – הֲלֹא אֵינָהּ אֶלָא תּוֹלַעַת…",ספרות עברית חדשה
תקוה שריג,בחכם עיניו בראשו,"אָדָם אֶחָד נִכְנַס לְגִנָּה זָרָה, לָקַט תּוּתִים וְאָכַל.

רָץ בַּעַל הַגִּנָּה אַחֲרָיו וְאָמַר לוֹ:

מַה יֵּשׁ לְךָ בְּיָדֶיךָ!?
אָמַר הַגַּנָּב כְּשֶׁהוּא מַרְאֶה כַּפּוֹת יָדָיו:

רְאֵה, אֵין בְּיָדִי כְּלוּם!
הִכָּה אוֹתוֹ בַּעַל הַגִּנָּה מַכּוֹת נֶאֱמָנוֹת,

כִּי רָאָה אֶת יְדֵי הַגַּנָּב שֶׁהָיוּ אֲדֻמּוֹת מִמִּיץ הַתּוּתִים…
",ספרות עברית חדשה
תקוה שריג,הולדת השיר אור וירושלים,"מה שהייתה ציון ליהודים בגולה,

הייתה ירושלים לילדינו, חמשת אהובינו,

חמש אצבעות כף ידנו.

מבלי משים ניטוו סיפורי־ילדות שלנו בירושלים

ונעשו להם למיתוס.


ביום הלווית אם נחום, יוכ’קה עליה השלום,

בד' שבט תשכ""ה, נסענו במשאית לירושלים,

עם ארונה, למקום קבורתה, על פי צוואתה.

היה זה יום סגריר איום, יום של סערה וגשם זלעפות.

אבל כשהיגענו לשער הגיא, ולאורך כל העלייה

לירושלים –

הבהיקה פתאום השמש בין העבים

וקשת אדירה חבקה את השחקים, מקצה עד קצה.

בשמים נקרעו היכלות של טורקיז זורחים באור אדיר.

עצי האורן, משני צידי הכביש, נדלקו בריבואות יהלומים.

פתאום פגשו עיני בעיני יוסף.

ראיתי בהן מבט רוגש בעונג אין קץ.


בוקר אחד בינואר 1972, הביא לי יוסף

דף נייר מרוט ממחברת ואמר לי:

– ראי, אמא, דובי כרמל הזמין אצלי שיר על ירושלים,

בשביל הגבעטרון, שישיר אותו בתיאטרון־ירושלים,

ביום־ירושלים.

זה שווה משהו? – שאלו עיניו.

קראתי את השיר, שהיה כתוב בשטף,

ללא תיקון כלשהו, שקול ומחורז, מושלם.

– זה מקסים, בן! (זה היה שם החיבה שלי ליוסף)

זו ממש ירושלים, כשבאים אליה מן החוץ,

זהו ממש אור ירושלים!

הוא הביט בעיני ושוב ראיתי בהן אותו מבט שזכרתי,

מיום קבורתה של סבתא יוכבד עליה השלום,

בעלייה לירושלים, לפני שבע שנים.

– ומנגינה לשיר? – שאלתי.

יוסף הוציא מכיסו עוד דף נייר מרוט ממחברת

ועליו רשומים תווי השיר.

– יש – אמר.

רשמתי הבוקר גם את המלים וגם את הלחן.

שני הדפים האלה שמורים עימי.


שיר זה, “אור וירושלים” כבר מושר כיום רבות בארץ

נשמע בארצות העולם,

עמית שמע אותו מן הרדיו במסעדה לבנונית בלבנון,

בת־גיסתי שמעה אותו ביפן.

רבים שמעו אותו גם בארה""ב.

ואולי הוא “היהלום” המרומז בשירו של יוסף, שיתקיים ב“נבל העשור” – זכר למלחמת־ העשרה בתשרי תשל""ד?


כך נולד השיר.",ספרות עברית חדשה
תקוה שריג,הטבעת,"חנה היא קרובת משפחה רחוקה


מאז הבוקר, היינו רכונות יחדיו מעל לערימת עופות שחוטים ומרוטים.

אלה נשחטו לקראת חג הפסח שעמד לבוא עלינו, וככל הנראה, שלא לטובה….

ימי שרב לוהטים, קלקולים בקווי המים, השריפה בדיר ולהבדיל,

אוטובוסים תכופים, שופעי אורחים…

מקצתן של אותן מכות כבר התחלנו טועמים מאז פרוס ניסן,

ולקראת החג גופו – עוד ציפינו למלקוש.

בשנים האחרונות ואפילו בשנות בצורת, בחר לו זה לרדת על ראשינו,

דווקא כשהיינו יוצאים בסך לקציר העומר.


העופות השחוטים, שהיינו מורטות נוצותיהם, היו מונחים על גבי מדף נמוך,

כשגרונותיהם השסועים מדולדלים, כלםי מטה, ומזרזפים דמיהם על העיניים הקרושות.

אף שלא הייתי מן הסלדניות המובהקות, היסבתי עיני מראותם.

בכל פעם שעשיתי כך, נחו עיני על ידיה של חנה, שכנתי לעבודה.

מתוך הדם, הפרש והנוצות, בהקה לעומתי, על אחת מאצבעותיה, טבעת זהב מוזרה.

עבה היתה ומיושנת מאוד, ואבן לה בתווך, כמין פטמה אדומה אבל מבהיקה.

על אמת־ידה השנייה בלטו בכחול ספרות מקועקעות.


ידעתי, אף כי לא מפיה, שחנה מניצולות השואה היא.

כבר עבדנו יחיד ימים אחדים ושוחחנו בעניינים רבים ושונים.

תמיד היינו נעצרות כשקרבנו לתחום הדברים ההם.

את סיפור חייה שמעתי, קטועות, מפי קרובתנו המשותפת.

שם חפרה בקלשון, נהגה עגלה העירה למכור תוצרת, וחטבה עצים, כיבסה בישלה.

גם עתה בוערת העבודה תחת ידיה, ואין לה מתחרות.

מעוטת השכלה חנה ולא למדה אף בבית־ספר עממי.

עם זאת חוננה האשה בכישרון־סיפור נדיר.

כשהיא מתחילה לתאר מעשה שהיה, הנך ננעץ ממש אל תוך המעשה.

את סיפור חייה שמעתי עכשיו קטעים קטעים.


זכרתי, ממה ששמעתי, ששכבה פצועה בתוך בור־ההריגה ביחד עם כל יהודי העיירה.

בתה בת השש ובעלה, הירויים למוות, שוכבים מעליה.

זכרתי, שבהיותה פצועה והכרתה מעורפלת, זחלה, שלא ברצונה, שלא בידיעתה, כחיה,

ליער – – – וביער – – – ובנהר הקרח – – – והיא הרה – – –

לאחר־מכן נצודה וצורפה לשיירת־יהודים מובלים מזרחה – –

ובתוך הצעידה היפילה את ולדה, בהליכה; אף לכרוע ארצה לא נתנו לה הגרמנים. – –

הגברים הצועדים בשיירה מסיבים עיניהם מראות,

פושטים בגדיהם וזורקים אותם לעברה, לספוג דמיה,

והקתות הולמות בקדקדיהם – – –


עכשיו נטרדתי בשל הטבעת הזו שלה.

ברור שאין זו טבעת־נישואין, חנה אשה בודדה עכשיו.

זכרתי שאת חנה אין שואלים שאלות. קשת־רוח היא וזעפנית,

אבל כשהיא פותחת בסיפור – מקשיבים. מקשיבים מאד.

לא שאלתי דבר בעניין הטבעת, אף שזו הציקה לי יותר ויותר.

עיני הן שהסגירוני.

חנה נתנה בי לפתע מבט חכם בעיניה האפורות, הכול־יודעות, ואמרה:

אני רואה שאת סקרנית מאוד לדעת מהי הטבעת המשונה הזו שלי, מה?

הינהנתי לה בחיוך רפה, כמי שנתפס בקלקלתו

והיא סיפרה לי, ביידיש עסיסית:

…כשהכל נגמר – עלה השחר, שחר של יום אור לאחר סיוט.

נפערו שערי הברזל של המחנות. ארובות בתי־המשרפות־ליהודים שבתו.

ריח מתקתק ומחליא שלט בכול ולא היה ממנו מנוס. ריח בשר־אדם.

המתים מתו. והחיים רצו יותר מהכול – לחיות.

פשטנו בכל הדרכים וצעדנו מערבה. אפורים. עירומים למחצה. רעבים. צמאים. מיובשים. מאוגרפים וממורפקים.

גם אני צעדתי. לבדי, בידיים ריקות. ראשי גלוח. פי – ריק משיניים.

כל לבושי – שמלת־נייר ומעיל מרוט שקיבלתי מחייל רוסי,

ממשחררי המחנה.

ואין לי ולא כלום: לא תעודה. לא פרוטה. לא מטרה. לא כתובת.

ריקה ומנוערת. רק אני וגופי.

עיני נסתנוורו ובהו בתדהמה בירוק ובתכלת:

– הייתכן? כבישים רצים, בתים מפשילים גגות אדומים, גני־ירק מפזזים?

מקשאות, שדות? פלגים? יער מרקד?

וכל אלה חגים ונעים סביבי ומאיימים לבלוע אותי – –

והינה גם אנשים! עוד יש אנשים בעולם!

לא תליינים באפור. גם לא מקקי־אדם, לא שדודים כמונו, הקצטניקים. לא מוזלמנים.

אנשים! פשוט אנשים חיים! (“לעבעדיגע מענשן!”)

התגברתי על הסחרחורת וצעדתי משאית רדפה אחרי.

קפצתי לתעלה שבצד הדרך, נבעתת.

חבקתי עפר. המשאית הישיגה אותי ונעצרה.

– סוף. עוד סוף – חשבתי באימה.

מן המשאית קפץ הנהג.

בחור צעיר בלונדיני (“אשיינער שייגץ”), שדיבר רוסית.

הוא הרגיע אותי, ואמר לי לקום,

הוא צחק אלי ברחמים (“מיט רחמונעס”).

האמנתי לו. הזדקפתי וצעדתי אחריו כמהופנטת. עליתי לתאו במשאית ונסעתי.

חום ענוג ומתק עז נתפשטו בכל גופי. דמעות. מה טובות היו הדמעות.

בפעם הראשונה מאז, הן נשפכו וניגרו ללא הפוגה, והאבן שבליבי כמו המסה…

המשאית נסעה, אני בכיתי והנהג הביט בי, מדי פעם, בעיניים לחות,

מפטיר מילה במבוכה והדרך רצה לקראתנו כבחלום…

היגענו לעיר אחת, השד יודע מה שמה.

שם כיוון אותי השייגץ לבית גדול.

מסביבו רחשו יהודים מעוותים כמוני, שלדים.

לתדהמתי נוכחתי, שהיגעתי לעיר אשר בה פועלת רכבת,

שתוכל להביא אותי לעיירתי, תוך נסיעת שעות אחדות בלבד.

כל כך קרוב, היה העולם ההוא לעולם הזה

ואני לא ידעתי!

קיבלתי בגדים, נעליים, “תעודת־עקורה” וקצת כסף,

ושוטטתי ברחובות העיר ההרוסה המלאה פליטים,

מצפה למועד הרכבת לעבר עיירתי. הביתה.

בפעם הראשונה עלתה בדעתי השאלה,

האם הבית שלי עומד? האם בכלל נשאר משהו ומישהו בעיירה?


וכבר הייתי מהלכת ברחוב שלנו.

כבאותם ימים רחוקים צועדות הפרות למרעה.

כאז, מתנשאים הדחלילים הצבעוניים בגינות־הירק, הצוהלות ברענן, מאחורי הגדרות.

גויות בריאות־בשר, בשמלות־כותן כחולות מפסיעות בטוחות,

כביכול הן צומחות ומתמרות מן הקרקע.

אני מכירה את כולן בשמותיהן ואילו הן – תוהות לעברי,

מושכות בכיתפיהן ומלעיגות. הן אינן מכירות צל שכמותי…

והינה הבית, הבית שלנו.


כל החלונות והפתחים קרועים לרווחה.

מצעים מתאווררים בחמה: הכסתות, הכסתות שלי! אדומות ותופחות,

כסתות שהיו אמא וסבתא מפטמות בפוך משובח וצחור, בלילות החורף, בחדר הגדול – –

אשה צעירה יושבת כאן על המפתן שלי, של הבית שלי והתינוק יונק משדה…

דומה, שהיא מסתכלת בי, במבט בוחן, חושד.

הסתמרתי, ומיהרתי להסב עיני.

לא. אני לא אתן לה להכיר אותי!

הינה האגוזה – גדולה וירוקה. האגס עמוס פרי־קיץ לעייפה.

האכסדרה המזוגגת יורה חיצי־קרני־שמש בכל צבעי הקשת.

את האכסדרה הזאת בנה אחי…

עצים אלה נטע סבא…

כל אלה שלי. שלי.

לא. לא חלמתי לראות כאן את הורי ואת אחַי –

ננעץ בי שיפוד של כאב שלא ידעתי כמותו,

מאז זחלתי ביער ודם בעלי, בתי ותינוקי ספוג בבגדי.

נעצתי בבית עיניים כלות. עמדתי לרגע, מהססת,

אך מייד שבתי אל עצמי והמשכתי בצעדה, במעלה הרחוב.

כמאליו הובילו אותי רגלי לביתה של קטיושה הזקנה, המינקת שלי.

האפשר והיא עוד חיה?

מה נפלאה אהבתי לגויה הזקנה הזו (“אנאלטא גוייעטע, אבער א גאלדענע”).


וכבר היגעתי לביקתת הזקנה, בחצר ביתנו.

עודנה ניצבת. דלה, אובדת בסבך־עזובה של עצים ושיחים.

הדפתי בקלות את הפשפש הרעוע וצעדתי על השביל המוביל את הביקתה.

העצים, גם כאן, כבדים בפרי. הנתיב מגודל פרע בעשב רווה.

כלב זקן מאוד, חסר שיניים כמוני, מסתמר, מתכונן לנבוח,

אך במהרה הוא נרגע ומכשכש לי בזנבו בידידות.

האומנם היכיר אותי? הוא המיודע הראשון מעולמי הישן – –

שמתי כף־ידי, רועדת כולי, על כף המנעול.

לפני בחדר אפל ודחוס – קטיושה!

הינה היא יושבת הגויה הישישה וסורגת. קמוטה. מרעידה.

האומנם כך היא יושבת מאז,

וכל הרוחות הנוראות החליקו על כתליה ולא חדרו פנימה?

לא אש־אויב, לא רעב, לא מגיפות, לא חיות־אדם?


– מי זה? – שואלת הזקנה בקול ניחר, ומפנה פניה לעבר הפתח.

אני רואה שעיניה סומות, עיוורת לגמרי.

– אני, הנק’ה!

והגויה, ללא צל פתיעה זוכרת את קולי, ומשיבה לי:

– הנק’ה? בתי הנק’ה?… את חיה?…

בואי ואנשקך… סוף־סוף… את לבדך?..

אני יושבת על ריצפת העץ, לרגליה, ולרגע אני שוב קטנה. קטנטנה.

אני באה בשליחות אמא, להביא לקטיושה מרקחת1־דודבנים.

וטוב. ושלום. ויש גג ומעוז לאחוז בו.

– הנק’ה, חנק’ה, בתי.

כבר מאה פעמים בא מלאך־המוות ליטול נשמתי ולא נטל…

בעלת־חוב הייתי.

לא יכולתי למות בטרם אחזיר לכם את הטבעת…

– איזו טבעת? – אני שואלת וניעורה מן ההזיה בה שקעתי לשניית־נצח.

– קטיושה, סבתא טובה, איפה כולם?

איפה אמי? איפה אבי?

איפה האחים שלי והאחיות איפה כולם?! –

אני שואגת ומצמידה את מצחי אל ברכיה הגרומות של הגויה הסומית, ומתייפחת.

אני בוכה ובוכה, וידה הקשויה והרועדת של הזקנה

מחליקה שערותי. מחליקה ומקילה, מחליקה ונוטלת.

ואוצר הדמעות מידלדל והולך. עד שהוא תם.

רגועה ומפויסת כילדה קטנה אני יושבת שם

ושומעת סיפורה של קטיושה כבערפל.

– אינם, בתי. אף אחד איננו. ברחו… נשחטו…

את אברמ’ל אחיך, שנשאר כאן אחרון, עם אשתו ותינוקם שאך נולד –

רצח בני, סטאש’ק.

עכשיו הוא, הרוצח, גר בביתכם.

אם תראי שם אשה ותינוק – אשתו היא זו עם תינוקו. כלתי עם נכדי.


אני נזכרת וסומרת לשנייה לזכר המבט שהטילה בי ההיא,

הרוצחת, כשצעדתי על־יד ביתה.

– בבית שלכם יושב בני הרוצח. הוא מעבד את האדמה שלכם.

הוא חולב את הפרות שלכם.

ואלוהים שותק. וכולם שותקים. יש רחימא – אומרת הזקנה.

– אחרי ששלכם ברחו מכאן, – המשיכה –

ומי שלא ברח נרצח, כמו אברמ’ל אחיך,

היה פה שוד גדול ונורא בכל בתי היהודים. אז עדיין גרתי בביתי הישן.

יום אחד הלכתי לביתכם. לראות מה עוללו לו.

ביתכם עמד עדיין ריק באותו יום.

חיפשתי, חיפשתי. מה חיפשתי?

אולי גם כן לתפוס משהו, כמו כל האחרים? לא אשבע לך שלא…

ידעתי מקומו של מטמון שטמנה אמך באדן החלון. אותו חיפשתי.

אמך בעצמה הראתה לי אותו, יומיים בלבד, לפני שלקחו אותה הגרמנים הארורים.

לא. השודדים לא נגעו באבן.

היא היתה מונחת בדיוק במקום ובאופן שרק אמך ידעה להניחה. פתחתי.

לא היה שם מאומה. אמך שקראה לי והראתה לי אותו,

על־מנת שאמסור אותו לידי מי שיחזור, כנראה התחרטה ולקחה הכול.

ליתר ביטחון נתתי ידי בחור בקטן, כי עיני כמעט סומות היו כבר אז.

בתוך האבק הרגשתי בטבעת!

את יודעת, הטבעת הישנה עם האבן האדומה,

שאמא שלך קיבלה מסבתא שלה ושמרה עליה כל־כך…

והינה טבעת זו הייתה בידי.

למה השאירה אותה אמך באבק החור? לא־אפשר שבמקרה!

טבעת זו הייתה יקרה לה מכל תכשיטיה ואני, הנק’ה, לקחתי, את הטבעת.

נתתי בה אצבעי. הביטי!

התבוננתי באצבעה המעוותת של קטיושה, באבן האדומה,

והיה לי כאילו אני מביטה בעיני אמא. אמא שלי!

– הינה היא, הנק’ה – לחשה הזקנה – קחי.

הלא בזכותה לא לקח אותי מלאך־המוות.

בעלת־חוב הייתי. קחי אותה לך ותהי לך למזל.

ואני, אמות לי הפעם, ישו רחימא – –

נתתי את אצבעי בטבעת של אמא.

היבטתי פעם בטבעת ופעם במינקת שלי הישישה,

שראשה השב הרעיד באפלולית הביקתה.


שוב הלך הרחוב בחמה, מואר וחמים.

פניתי מבלי משים לעבר ביתי,

אך מייד סבתי על עקבי לכיוון ההפוך.

הוצאתי את שתי ידי מכיסי שמלתי וצעדתי נמרצות.

הטבעת באצבעי שלחה חום וחיים בכל גופי.

ידעתי שבכל פעם שאביט בה – תביט לעומתי,

מן האבן האדומה – עין של אמא, עינה הכחולה.


– עכשיו מבינה את – הביטה בי חנה בעיניה החכמות –

למה לי טבעת משונה וישנה זו?

היא פשוט כל מה שיש לי מהעולם ההוא, מאמע שלי, זיסע מאמע מיינע.",ספרות עברית חדשה
תקוה שריג,הטבעת שבבהמות צריכה שוט,"""זְכֹר, בְּנִי,

כּי הַטּוֹבָה בַּבְּהֵמוֹת צְרִיכָה שׁוֹט,

הַטּוֹבָה בַּסְּפִינוֹת – מָשׁוֹט,

הַכְּשֵׁרָה בַּנָּשִׁים – בַּעַל,

הַחֲזָקָה בָּרַגְלַיִם - נַעַל,

הַטּוֹבָה בַּקָּרָחוֹת – מִגְבַּעַת,

הַיָּפָה בָּאֶצְבָּעוֹת – טַבַּעַת,

הַטּוֹב בַּנְּחָשִׁים – רְצִיצָה,

הַקָּטָן בַּצִּפְעוֹנִים – בֵּיצָה,

וְהֶחָכָם בָּאֲנָשִׁים צָרִיךְ לִשְׁאֹל עֵצָה!""
",ספרות עברית חדשה
תקוה שריג,הכד השבור של דווידקה,"את דווידקה ירשנו ממשק עין־חרוד, שעלה להתיישבות,

לגבעת קומי, בעמק יזרעאל.

ירשנו אותו יחד עם כל הרכוש: עם צריף חדר־האכילה הענק,

והדקל המתנשא ברחבה שלפניו;

עם צריפי המגורים האפורים, שבורי השמשות ופעורי הפתחים;

עם הגלבוע, עם החורשה ועם מעיין־חרוד והנחל;

ועם כל אלה, את דווידקה!

הוא הופיע לקראתנו מבין עצים, פרוע רעמה,

צחור שיניים, רחב־לב, מחייך ומצייר!

דווידקה פשוט סירב לעזוב את המעיין ונשאר שם לבדו,

עד שבאנו, אנו ה“חוגיסטים”,

והיינו ל“קבוצת־החוגים” שעל־יד מעיין־חרוד.

דווידקה נתגלה עד מהרה כאופה אשף.

טעמו של לחם, שהיה דווידקה אופה לנו בלילות,

בתנור הענק שעל־יד המטבח המוסק ענפי־עץ מן החורשה,

עלה בטעמו על כל מיני הלחם שאכלנו בימי חיינו.

בשעות היום, היה דווידקה משוטט בחורשות, מטפס בהר,

צוֹוֵחַ כעוף מבין הסלעים והאילנות,

שואג כחיה רעה ושר כזמיר. תוך כדי כך, היה מצייר.

מעולם לא הראה לנו את ציוריו.

הוא לא הרשה לנו אפילו לגשת לצריף המגורים שלו,

אף לא לאיש מאיתנו.

לבסוף, אמנם נתן לנערה אחת, רק לאחת מכולנו,

ללאה’לה זהובת הצמות, להיכנס אל צריפו ואף לליבו פנימה…

אבל זה קרה מאוחר יותר.

מדי פעם היה דווידקה נעלם ונוסע לו.

כשחזר – סיפר סיפורים מרעישי לב על הרי שכם,

הרי נצרת, סימטאות ירושלים וצפת.

בקיצור, דווידקה התמהוני שבה את דמיוננו כליל.


לימים, כשעלינו להתיישבות לבית־השיטה, עבר דווידקה האחרון.

וגם כאן היה דווידקה, כמובן – אופה.

והילדים, שבינתיים נולדו, כבר גדלו והיגיעו לתורה,

היו רובצים במאפייה שעות ארוכות

ומתבוננים מוקסמים בלהבת הלהביור שזרחה פנימה,

לתוך דלת הברזל של התנור.

הם היו מסתכלים בדווידקה הלש את הבצק בעריבה

וּמעגֵל לאחר־מכן את ככרות־הלחם,

שהיה מְשַׁלְחן טורים טורים צחים כשמנת,

ומוציאן שחומות ופריכות כצפיחיות־בדבש.

דווידקה היה מקבל את פני הזאטוטים במאור פנים,

בשירים, שרק הוא ידע לשיר כמותם,

והעיקר, במאכלי גן־עדן: בפיתות עם שמן ובצל מטוגן,

מְחוּתך בפתיתים זהבהבים, בזרעוני חמניות ודלועים ממולחים,

בקלחי תירס, בשיחי חומצה על תרמיליהם,

שריח מדורות ספוג בהם – הכול לפי העונה.

בכל ערב שבת, היה דווידקה אופה חלות לילדים,

לחברים היה מכין ""לחם־של “שבת”, שצימוקים חבויים בתוכם.

כן, פעם היו אופים מאפה שכזה לכל החברים, לארוחת־בוקר של שבת!


גם כאן צייר דווידקה.

הוא בנה לו מין חדר־ציור, שקרא לו “אַטַלְיֶיה”,

בדיוק מול משתלת הוורדים של לאה’לה.

היה זה צירוף של כמה צריפונים מטולאים,

דבוקים ולחוצים זה לצלע חברו,

ובהם קבועים חלונות, אשנבּים וחוָוחים משונים.

מבנה מוזר זה לא היה דומה לשום מבנה אחר, שראו הילדים בחייהם.

ובכל פעם שהזדמנו לסביבתו, צבט בהם בחזקה החשק להציץ פנימה

ולראות מה יש בתוכו.

מוזר. דווידקה הטוב והמיטיב, המאיר פניו וקולו לכל ילד,

אסר עליהם באיסור חמור להתקרב למקום זה.

אפילו לדרוך בשביל־הוורדים נאסר עליהם.

אם ניסה זאת מישהו, היה דווידקה מרעים בקולו,

כאילו היה איש אחר, רע וזעום.

דווידקה היה מחלק זמנו ביום ובלילה בין האפייה והציור.

מעולם לא הצליחו הילדים להתחקות על מועדיו.


ביום אחד מימי החופש־הגדול,

החליטו שלושה פרחחים בני שמונה – יוחנן, עמוס ורן –

להציץ לחדר הציור של דווידקה.

באותו יום אפה דווידקה לפנות בוקר דווקא.

הילדים, ששמרו צעדיו, ראו אותו מתקרב לצריפו,

כשהוא מזמרר לו בנחת, פניו שלוות וחייכניות.

הילדים כבר היו רבוצים שעה ארוכה, בתוך השיחים שבקצה המשתלה,

כשמתחת לגחונם עשב יבש וממעל, שמים רחבים אין קץ,

ציפורים ופרפרים.

איש בעולם כולו לא ידע היכן הם חבויים ומה הדברים שבדעתם לעשות.

הוריהם – בעבודה. והמטפלת?

מה טוב מזה, שהילדים עושים כל חובותיהם ומסתלקים להם למקום שמסתלקים.

דווידקה נכנס לו לצריפו והסתובב בתוכו,

בלא שידע כלל על שלושת האורבים ופעימות ליבותיהם הסקרניים:

הינה הוא שורק, הינה הוא דופק, הינה הוא מנסר, הינה הוא גורר.

לבסוף הכל נדם, והילדים חשבו שדווידקה פשוט נרדם.

היה זה עמוס שהתנדב להציץ בחלון.

מעולם לא קרבו כדי־כך למקום הזה.

מעולם לא נגעו בו אף בציפורנם הקטנה.

והוא, עמוס, זחל בין השיחים, שקט כנחש,

כששני חבריו מציצים בו ועוצרים נשימתם.

כשקרב לצריף, נאחז בקרש, הצמיד ברכיו לקורה שתמכה בגגון

(אוי אם יחרוק, אוי אם ישרוק)

והופ – הינה הוא למעלה ומצחו כבר נוגע בזגוגית האשנב.

רן ויוחנן דימו בנפשם שעמוס תלוי במרומים כבר שעה שלמה.

(שירד, שירד כבר ונחזור הביתה.

לא צריך את כל העסק המחורבן הזה. איזה פחד!

יה, איזה גיבור הוא עמוס).

ועוד פעם הופ! – והינה עמוס על ידם,

רבוץ על גחונו ופניו סמוקים וּמַפנינים פניני זיעה.

עוד בטרם רגעו עיניו הממצמצות משפע האור שהממן,

התבונן סביב סביב, נעץ עיניו היישר לעיניו של רן…

לא. הוא לא ראה מאומה.

הוא נכנס בחזרה לצריפו. איזה מזל!

עמוס גילה לחבריו בלחישה מה שראו עיניו:

– החדר, מלא דברים עצומים! נפלאים! תמונות על כל הקירות,

פסלים, אגרטלים, כדים, קערות עם פירות. יין וכל מיני…

הילדים, שעוד היו גחונים בשיחים, התלהטו מסיפוריו;

בלמו פיהם ועצרו נשימתם לקלוט קולות מעשי דווידקה בארמונו.

לבסוף – מקץ יובלות – חרקה הדלת

ודווידקה יצא וצעד לו בשביל הוורדים,

סובב את שער העץ התלוי על צירו הגידם.

די. הוא התרחק.

הראשון שזחל הפעם היה יוחנן ובעקבותיו השניים.

הם שלפו מכיסיהם כלי פריצה: אולרים, פלייר, וצבת.

רן חלץ במהירות את המסמרים שבהם חוזק במנעול בשגמיו.

יוחנן פתח את הדלת. הם בפנים.

ראשון היכה בהם הבושם. בושמם של ורדים ופירות.

רק כשהתרגלו עיניהם להבחין באפילה, החלו גם לראות:

אל אלוהי האלוהים! הרי זה ארמון־קסמים:

כדי נחושת, זכוכית וחרס; אגרטלים כבדים בפרחים;

פסלים גדולים וקטנים, שחורים חומים ואדומים;

בקבוקים אדירים, ירוקים; קערות־ענק ובהן

רימונים, תפוחים, אגוזי קוקוס ושקדים.

הקירות מכוסים בדים, מהם מצוירים ומהם נקיים.

מן החרכים ומן האשנבים הסתננו קרני אור שלמות ושבריריות,

שהתנפצו והדליקו בזכוכית קשתות־צבעים ושלהבות.

הילדים גיששו, מיששו, ריחרחו עד ש…

מכנסיו של עמוס נתפסו בזיזה של כוננית.

ו–לפני שהספיק לשחררם,

נשמטה הכוננית והכד שעל גבה התנפץ ברעם לרסיסים,

כשמימיו נכפשים לכל עבר וורדיו נטושים בתווך, כעופות שחוטים.


לימים, יהיו השלושה חיילים עשויים לבלי חת;

לימים, יפול יוחנן הטוב בקרב־גיבורים בסיני, במיתלה.

אבל אותה שעה, החווירו השלושה כסיד.

בבת־אחת קרעו על ברכיהם, ואספו את שברי הכד לתוך כיסיהם.

הם חיפשו ומצאו מטלית וספגו את המים הניגרים;

החזירו את הכוננית למקומה, אספו את הוורדים ותחבום לכיסיהם

ויצאו אל החמה הזוהרת בחוץ.

הם קבעו את המנעול במסמריו.


(חסל סדר סקרנות.

לעולם, וכאילו מעולם, לא רצינו ולא נרצה דבר במקום הזה.

מה לנו ומי לנו כאן? העיקר להסתלק ודי. לשכוח).


ימים רבים לא דרכו כפות רגליהם במאפייה של דווידקה.

דווידקה לא סיפר לאיש דבר מכל אשר אירע.

האם לא הרגיש?

לילדים נדמה היה שדווידקה כמו מרוחק מהם וקצת עצוב,

וכמו שוב אינו אוהב אותם כבראשונה.


פעם, בחג המשק, בכ""ה תשרי, ערך דווידקה תערוכה מתמונותיו.

הוא תלה בחדר־התרבות תמונות רבות ויפות.

ביניהן ראו הילדים תמונה אחת,

שבה היה מצוייר כד גדול וצרור ורדים בתוכו…

היה זה יוחנן, שהיציע לחבריו להדביק לתמונה הזו,

מצידה האחורי, פתק קטן ולכתוב בו כך:

""דווידקה, אנחנו שברנו לך את הכד הזה. לא בכוונה.

רק רצינו מאוד מאוד לראות את החדר שלך,

וזה קרה, כמו אסון. סליחה.""

וחתמו ילד, ילד את שמו.


זמן רב לא אמר להם דווידקה דבר וחצי דבר.

רק לאחר שנים, בחגיגת הבר־מצווה המשותפת שלהם,

קרא לשלושתם יחד ואמר להם כזאת:

– הביטו, ילדים, ראוי שיהיה לכל אדם מחבוא.

אם מחבוא ממש, ואם מחבוא שבלב.

האחד אינו רשאי להיכנס למחבואו של השני.

בעיניים מושפלות הקשיבו השלושה לדבריו.


רק לאחר שנים, כשהיו כבר חיילים וחברים בקיבוץ,

היטיבו להבין כוונתו.",ספרות עברית חדשה
תקוה שריג,הליגיונרים בתפקיד,"כשהקימו “שבט צופים” בביה""ס “תחכמוני”, שבו למד נחום,

הצטרף בין הראשונים, כי חשב שהצופים יקרבו אותו אל אותם חיים להם שאף,

של החלוצים השזופים והיפים, המדברים במבטא רוסי ועובדים בבניין,

שאותם ביקר פעם בראטיסבון.

היה זה הגדוד של המדריך הנכבד שלמה מרינוף, שלימים יהיה שלמה מראה־נוף.

שנתיים ימים בילה שם את מרבית זמנו ונהנה מן החיים, בחצר ביה""ס “למל”,

אבל את “החלוצים”, שאליהם שאף, לא ראה בעיניו…

יום אחד אחר הצהריים בא איש זקן (אולי כבן ארבעים…) בעל סבר פנים נעים

לחצר ביה""ס למל ואסף כמה מן הילדים שהיו שם, ביניהם גם נחום.

היה זה פרופסור משה שוואבה, שייסד את “ליגיון הצופים” בירושלים.

הוא סיפר לילדים שהינה מקימים “צופים חדשים”, שייקראו “לגיון־הצופים”,

שיִבנו בעצמם צריף! ואפילו הצעירים ביותר יבנו.

לצריף הזה – כך אמר – תהיה דמות של אווירון!

ולמה אווירון? – עמדה שאלה בעיני הילדים שנקהלו סביבו במעגל.

– כי אווירון – הוא סמל ההתרוממות מעל הסביבה –

התרוממות אל חיים יפים של עבודה, טיולים, משחקים חברתיים, חברות,

והעיקר: שיוויון וצדק ובניין־הארץ…

גם הפעם היה נחום מן הראשונים להצטרף אל אותו ליגיון,

בניית הצריף בידי ילדים שכמותו הקסימה אותו. הרי זה הדבר שרצה!

טיולים, משחקים חברתיים, בניין־הארץ – ממש “תפור” עליו!

ימים של אושר התחילו עבורו ועבור חבריו.

מבניינים רבים בירושלים נעלמו באותם ימים חמרי־בניין מכל הסוגים.

ההוראה (שלא נשמעה מעולם) לכל ליגיונר הייתה:

– אתה בא למגרש? הבא איתך משהו: קרש, בלטה, מסמרים, משהו.

הייתה זו כוורת הומייה של דבורים חרוצות ושקדניות.

בנים ובנות מגיל שמונה ועד שמונה־עשרה וגם בוגרים יותר

ואפילו הפרופסור עצמו, משה “הזקן”, כולם בנו!

והאווירון התרומם וצמח בפאת המגרש של ולירו, שכיום הוא גן־ העצמאות.

בשבתות היו מטיילים בפאתי ירושלים, כולם ביחד – גדולים וקטנים;

ב“פעולות” הצופים היו לומדים על אותם מקומות, ולומדים “צופיות”, כלומר –

אמצעים להסתדר במחסור, בקור ובחום – הקמת אוהלים וחפירות; קשירת קשרים צופיים;

הבחנה בצמחי מאכל ומרפא; קריאה ראשונה בכוכבים;

שמעו סיפורים מופלאים וגם שרו קַנוֹנים בצוותא.

והיו גם “שיחות”: כל הליגיון, שמנה כמאתיים ילדים ויותר,

הסתדר בטור ערפי ארוך שראשו הוביל במעגל, עד שעמדו כולם במעורב,

קטנים וגדולים, ולזיע ידו של ראש הליגיון, צנחו וישבו תחתיהם תוך שנייה,

בשקט ובציפייה לפתיחת השיחה.

פעמים היה סיפור קסמים פותח את השיחה, פעמים שיר,

ופעמים – היה צופה אחד מספר את בעייתו –

וכל המעגל דן בה בכובד ראש ובסבלנות אין קץ…


בני השכבה הבינונית שבלגיון, גויסו להיות פרחי­־“ההגנה”.

הנערים הושבעו – אמנם לא על אקדח ולא בחשיכה ולא במרתף,

אלא – באולם בית־הספר שבו למדו.

לנחום הייתה זו השבעה שלישית…

מאז, קיבלו בשבתות אימונים של כתת־קשר, מורס וסמפור בדגלים ובהליוגראף,

וכן תרגילים ב“מרוצי־שליחים”.

לאחר שנתיים, או שלוש, פיזרו אותם במרחב­־“ההגנה” בירושלים,

משום שהחבר’ה היוו כבר חוליית קשר מאומנת המתפקדת היטב במילוי משימות מגוונות.

פעם אחת, בא בחור מ“ההגנה” וחיפש מדריך. ברוב חשיבות וסודיות

ביקש מהמדריך שני ילדים; בן ובת למשימה.

– נודע לנו – כך אמר לבן ולבת שנבחרו למענו –

שהיגיע לירושלים ערבי מדמשק, שהוטל עליו לרצוח את יצחק בן־צבי.

(היה זה למעלה מעשרים שנה לפני היות בן־צבי נשיא־ישראל,

אבל גם אז היה כבר נשיאו של הוועד־הלאומי – נשיאה של “הממשלה שבדרך”, בימי המנדט הבריטי).

נחום היה הבן ובת־עמי הייתה הבת, שהיו צריכים לטייל להם “לתומם”,

מלקקים גלידה, או מפצחים “פיסטוקים” ובה בעת עוקבים אחרי

אותו ערבי שהוטל עליו להיות רוצח בן־צבי, ולהודיע על כל מהלכיו.

מקום איכסונו היה במלון קטן שבסימטת קולנוע “ציון”, בנחלת־שבעה.

בפעם הראשונה שיצאו למשימה, יצא אותו בחור יחד איתם.

השניים היו מתוחים מאוד, חיוורים ולוטשים עיניים בכל “חשוד” – – –

ברגע מסוים קרא הבחור:

– הינה הוא! זה עם התרבוש והשפם!

הברנש צעד במהירות מפתח המלון, במעלה הסימטה, בואכה הקולנוע.

נחום התחיל לרוץ וברגע שהערבי סבב לרחוב יפו, אבד מעיניו בהמון.

נחום נתפש במוט הנחושת שמאחורי אחת הכרכרות שהילכו אז ברחובות,

בכדי להתקדם ולצוד במבטו את הרוצח…

ילדים שהתרוצצו ברחוב יפו, קראו לעגלון הכרכרה השחורה:

– אוּדרוּבּ יאראבנג’י! – וכוונתם: – נדבק אליך ילד יהודי,

הרבץ לו בשוטך!

נחום קיבל אז חבטת־אש משוטו של העגלון שהצליף אחורנית,

ממנה יש לו סימנים קלושים גם כיום – והערבי נעלם מעיניו…

במשך שבועות מספר עקבו השניים אחרי “הרוצח”, עד שהודיעו להם

שהיא חזר לו לדמשק והסכנה חלפה…

משימה אחרת של נערי הלגיון הייתה לאבטח את ישיבות מפקדת “ההגנה”,

שהיו מתקיימות במלון גולדשמידט, בקרבת צריף “ליגיון הצופים”.

פעם אחת, יצא מפקד גבוה מן הישיבה, שני זוגות נעליים בידו,

ואמר לשניים מן הנערים שעמדו על משמרתם:

– הינה לכם כמה גרושים והינה נעליים, בנחלת־שבעה יושב מצחצח־נעליים,

תנו לו את הנעליים, שלמו לו, והביאו לי אותן בחזרה מצוחצחות למשעי!

אחד הנערים אזר אומץ ושאל:

– ואיך זה מתקשר עם תפקידנו ב“הגנה”?!

המפקד נדהם ונאלם דום.

כל הנערים והנערות שתקו ב“מקהלה”.

הוא חזר על הוראתו שלוש פעמים והחבר’ה עדיין שתקו ועמדו על מקומם.

אז אמר: – לא מבצעים פקודה? זהו? –

והנערים כולם הוסיפו לעמוד כנציבי מלח.

למחרת הוזמנו כולם לבירור והועמדו בשורה בפני שלושה מפקדים

שחזרו על טענתם:

– מפקד יודע מה שהוא עושה ומה שהוא מפקד!

אם הוא משמיע פקודה, יש לבצעה ויהי מה! ברור?!

כשהחבר’ה לא הגיבו במלה, אלא בשתיקה רועמת, אמר:

– מי שעומד בסירובו, יצעד שני צעדים קדימה!

כל השורה, כאיש־אחד, צעדה שני צעדים קדימה, מבלי שנדברו.

והם גורשו מ“ההגנה”.


אל דאגה – כולם עד אחד, שבו לשורות “ההגנה” ולא זו בלבד – –",ספרות עברית חדשה
תקוה שריג,הלך,"על ש.ב. – היורד הראשון מידידי


השתרכתי בדרכי לשוב לבית הולדתי.

את הבי לא מצאתי.

רק חורבה ובה כתלים נופלים, טיח מתפורר. קורות גג חרוכות.

תילי אבק מחניק. קוצים, שברי זכוכית. עקרבים. עטלפים.


מזה ימים איני משאיר כאן אבן על אבן.

אני נובר ומחפש, חופר ומבקש את אבן המזוזה.

אפשר ואוכל להציבה מחדש במקום שניצבה אז.

אפשר ואוכל להקים הכתלים, לקָרוֹת את הגג.

אפשר ואקים את ביתי החרב.

אבן המזוזה איננה. לא ייבנה הפתח.

לא יקומו הכתלים. לא יקורה הגג.

החורבה שותקת ואינה מגלה, היכן מונחת אבן המזוזה.

והרי שבתי למקומי להקים את ביתי ולשבת בו עד סוף ימי.

והרי צריך שאקים את ביתי.


אולי ימצא אותה בני אחרי?
",ספרות עברית חדשה
תקוה שריג,המגהק-משהק-מפהק והצחוק הגואל,"אָדָם אֶחָד, עָשִׁיר גָּדוֹל, חָלָה בְּמַחֲלָה קָשָׁה:

יוֹמָם וָלַיְלָה הָיָה מְגַהֵק,

הָיָה מְשַׁהֵק

וְהָיָה מְפַהֵק,

עַד שֶׁנִּתְפָּרְקוּ כִּמְעַט כָּל אֵיבָרָיו.

נֶאֶסְפוּ אֵלָיו רוֹפְאִים רַבִּים וְהֶחְלִיטוּ פֶּה אֶחָד:

אִם יִצְחַק הַחוֹלֶה צְחוֹק הָגוּן וּמְמֻשָּׁךְ — יֵרָפֵא

וְאִם לָאו — מוֹת יָמוּת.

שָׁלַח כָּרוֹזִים לַשוּק, לְהַזְעִיק אֵלָיו לֵצִים.

בָּא רִאשׁוֹן — סִפֵּר צִ’יזְבַּאט,

חִיֵּךְ הַחוֹלֶה מְעַט — וְשָׁב לְגִהוּקָיו,

לְשִׁהוּקָיו,

וּפִהוּקָיו.

בָּא שֵׁנִי — סִפֵּר צִ’זְבַּאט.

חִיֵּךְ הַחוֹלֶה מְעַט — וְשָׁב לְגִהֹוּקָיו,

שִׁהוּקָיו

וּפִהוּקָיו.

וְכָךְ בָּאוּ, בָּזֶה אַחַר זֶה,

לֵצִים מִלֵּצִים שׁוֹנִים,

סִפְּרוּ בְּדִיחוֹת וְצִ’יזְבַּאטִים וְלֹא הוֹעִילוּ לַחוֹלֶה.

כֹּחוֹתָיו הָלְכוּ וְאָזְלוּ

וְדִמְעוֹת כָּל בְּנֵי־בֵּיתוֹ כַּמַּיִם נָזְלוּ…

פִּתְאֹם, בָּא נַעַר אֶחָד וְאָמַר:

אֲנִי אֲסַפֵּר לַחוֹלֶה

מְעַט מִמַּה שֶׁקָּרָה לִי פַּעַם,

וְנִרְאֶה אִם יִצְחַק הַחוֹלֶה הַצְּחוֹק הַגּוֹאֵל.


ציור 14.png
פָּתַח הַנַּעַר אֶת פִּיו וְסִפֵּר בִּרְצִינוּת גְמוּרָה, וְלֹא עָלָה אֲפִלּוּ חִיוּךְ קַל עַל שִׂפְתוֹתָיו:

בִּזְמַן שֶׁסָּבָא שֶׁלִּי עוֹד זָחַל עַל אַרְבַּע,

אִמָּא שֶׁלּוֹ הָיְתָה בְּהֵרָיוֹן,

נִתְקְלָה בְּסָבָא שֶׁלִּי (שֶׁהוּא־בְּנָהּ־הַקָּטָן)

נָפְלָה וְשָׁבְרָה אֶת רַגְלָהּ,

אוֹתוֹ רֶגַע נוֹלַדְתִי אֲנִי.

נוֹלַדְתִּי ־ וְרָצוּ מַהֵר לְהַזְעִיק רוֹפֵא

שֶׁיְּרַפֵּא אֵת רַגְלָהּ

שֶׁל אִמָּא־שֶׁל־סָבָא־שֶׁלִּי…

וְאוֹתִי שָׁלְחוּ לַשְּׁכֵנָה לְהָבִיא בֵּיצָה לִתְרוּפָה…

בַּדֶּרֶךְ, בַּחֲזָרָה, נָפְלָה הַבֵּיצָה מִיָּדִי הַקְּטָנָּה

וְיָצָא מִמֶּנָּה תַּרְנְגוֹל גָּדוֹל וְנוֹרָא.

ציור תרנגל.png
בָּרַח הַתַּרְנְגוֹל.

בָּרַח בָּרַח, רַצְתִּי אַחֲרָיו וְלֹא הִצְלַחְתִּי לְתָפְסוֹ.

הִגִּיעַ הַתַּרְנְגוֹל לַיָּם,

רָאָה אוֹתִי רָץ בְּעִקְבוֹתָיו —

נִכְנַס לַיָּם — נכְנַסְתִי גַם אֲנִי.

רָאִיתִי אֲנָשִׁים עַל שְׂפַת הַיָּם

פָּחַדְתִּי, פָּחַדְתִּי וְיָצָאתִי מִן הַיָּם,

כָּרַתִּי אֶת רֹאשִׁי

וְהִשְׁאַרְתִּי אוֹתוֹ לִשְמֹר עַל בְּגָדַי.

נִכְנַסְתִּי לַיָּם וְרָדַפְתִּי אַחֲרֵי הַתַּרְנְגוֹל.

רָדַפְתִּי, רָדַפְתִּי, פִּתְאֹם צָפָה עִיר גְּדוֹלָה בַּיָּם

וּבָהּ גַּנִּים גְּדוֹלִים וּמִגְדָּלִים

וּבַגַּנִּים עוֹבְדִים גַּנָּנִים…

בִּיקַּשְתִּי מֵהַגַּנָּנִים שֶיַּעַזְרוּ לִי לִתְפֹּס הַתַּרְנְגוֹל

וְהִנֵּה רָאִיתִי שֶׁהֵם עוּגוֹת!

אָכַלְתִּי כַּמָּה עוּגוֹת

וְהִמְשַׁכְתִּי לִרְדֹּף אַחֲרֵי הַתַּרְנְגוֹל

רַדָפְתִּי, רַדָפְתִּי וְנֶעְלַם הַתַּרְנְגוֹל.

רָאִיתִי אַרְמוֹן.

נִכְנַסְתִּי לָאַרְמוֹן

וְרָאִיתִי מֶלֶךְ עָשׂוּי חַלְבָה.

אָכַלְתִי חֲתִיכַת חַלְבָה־מֶלֶךְ…

אָכַלְתִּי, אָכַלְתִּי, וְשָאֲלוּ אוֹתִי אַנְשֵׁי הָאַרְמוֹן,

מַה חֶפְצִי וּמַה שְׁאֵלָתִי.

בִּקַּשְׁתִּי אוֹתָם שֶׁיַּעַזְרוּ לִי

לִתְפֹּס אֶת הַתַּרְנְגוֹל הַנִּמְלָט.

חִפְּשׂוּ, חִפְּשׁוּ וּמָצְאוּ עֲבוּרִי אֶת הַתַּרְנְגוֹל.

יָצָאתִי מֵהָעִיר וְהַתַּרְנְגוֹל בְּיָדַי,

וְהִנֵּה מֻנַּח לוֹ בְּנַחַת עַל עֲרֵמַת בְּגָדַי,

רֹאשִׁי שֶׁנֶּהְפַּךְ — לַאֲבַטִּיחַ גָּדוֹל בְּלִי־דַי.

רָאָה הַתַּרְנְגוֹל אֶת רֹאשִׁי שֶׁנַּעֲשָׂה אֲבַטִּיחַ —

מִהֵר וְהָפַךְ לַחֲמוֹר וְהִתְחִיל לֶאֱכֹל הָאֲבַטִּיחַ.

הָפַךְ לַחֲמוֹר – הִטְעַנְתִּי הָאֲבַטִּיחַ עַל הַחֲמוֹר

וְהָלַכְתִּי לַשׁוּק.

ציור אבטיח.png
בָּאתִי לַשׁוּק וְנִקְהֲלוּ עָלַי הַרְבֵּה אֲנָשִׁים

לִקְנוֹת מֵהָאֲבַטִּיחַ הַגָּדוֹל, פְּלָחִים־פְּלָחִים.

רָצִיתִי לַחְתּוֹךְ הָאֲבַטִּיחַ,

נָפְלה הַסַּכִּין לְתוֹכוֹ.

רַצְתִי וְהֵבֵאתִי סֻלָּם,

לָרֶדֶת לְתוֹךְ הָאֲבַטִּיחַ

לְהַעֲלוֹת אֶת הַסַּכִּין מִתוֹכוֹ.

ציור 1אבטיח.png
— — — — —

כָּל אוֹתָהּ שָׁעָה שֶׁסִּפֵּר הַנַּעַר אֶת הַצִ’יזְבַּט

הָיָה הַחוֹלֶה מִתְפַּקֵּעַ מִצְחוֹק,

שׁוֹאֵג וְצוֹוֵחַ, חוֹרֵק וּמְצַפְצֵף, נוֹשֵׁם וְנוֹשֵׁף

וְעֵינָיו הָיוּ מַזִּילוֹת דְּמָעוֹת כִּשְׁנֵי פְּלָגִים

וּכְמוֹתוֹ הָיוּ כָּל בְּנֵי בֵּיתוֹ וְכֵן הָרוֹפְאִים.


— דַּי! – שָׁאַג הַחוֹלֶה – דַּי!

נִשְתַּתֵּק הַנַּעַר, חָדַל הַחוֹלֶה לִצְחוֹק,

לְגַהֵק,

לְשַׁהֵק,

לְפַהֵק,

וְהָיָה בָּרִיא כַּשׁוֹר.


הוּא נָתַן לַנַּעַר כֶּסֶף וְזָהָב

וְגַם אֶת בִּתּוֹ נָתַן לוֹ לְאִשָּׁה

וְהַחוֹלֶה — לֹא עוֹד גִּהֵק,

לֹא עוֹד שִׁהֵק

לֹא עוֹד פִּהֵק, כָּל יְמֵי חַיָּיו.",ספרות עברית חדשה
תקוה שריג,המלביש כל איש ואיש,"בְּאַחַד הַיָּמִים, יָצָא רַבִּי יְהוּדָה הַלֵּוִי לְדֶרֶךְ רְחוֹקָה.

נִתְקַל כְּנַף בִּגְדוֹ בְּעָנָף וְנִקְרַע.

דָּפַק עַל דַּלְתּוֹ שֶׁל בַּיִת אֶחָד וְיָצְאָה אִשָׁה לִקְרָאתוֹ.

שָׁאֲלָה אוֹתוֹ:

– מִי אַתָּה, אֲדוֹנִי, וּמַה בַּקָּשָׁתְךָ?

אָמַר לָהּ:

מְשׁוֹרֵר אֲנִי וְעַל בַּקָּשָׁתִי אָחוּד לָךְ חִידָה:

מַהוּ עִוֵּר, עֵינוֹ בְּרֹאשׁוֹ,

וּבוֹ צֹרֶךְ לְכָל אָדָם;

כִּי יַעֲמֹל כָּל חַיָּיו לְהַלְבִּישׁ,

בִּמְלֹא תֵּבֵל, כָּל אִישׁ וָאִישׁ?

צָחֲקָה הָאִשָּׁה וְאָמְרָה:

–הֲלֹא הִיא מַחַט!

שֶׁאֶחָד וְיָחִיד קוֹפָהּ (הַחוֹר) שֶׁל מַחַט

בְּרֹאשָׁהּ, רָאֹה תִּרְאֶה בָּהּ וּמְשַׁמֶּשֶׁת הִיא מֵאָז וּמֵעוֹלָם

לִתְפִירַת לְבוּשׁ לָאָדָם בִּמְלֹא תֵּבֵל.",ספרות עברית חדשה
תקוה שריג,המעין הנעלם,"בּוֹאוּ וּנְסַפֵּר לֶָכֶם מַה יֵּשׁ אֶצְלֵנוּ בְּכָל גַּן

יְלָדִים וּמַה יֵּשׁ אַךְ וָרַק בְּגַן בּ'.

כָּל גַּן הוּא סְתָם בַּיִת גָּדוֹל מִבֶּטוֹן אָפוֹר,

שֶׁבִּפְנִים הוּא מָלֵא אוֹר. הַכֹּל בּוֹ מִתְחַלֵּף: הַיְלָדִים

גְּדֵלִים וְיוֹצְאִים, וּקְטַנִּים בָּאִים בִּמְקוֹמָם; הַמְטַפְּלוֹת

מִתְעַיְּפוֹת וְיוֹצְאוֹת וַחֲדָשׁוֹת בָּאוֹת בִּמְקוֹמָן; הַגַּנָּנוֹת

נוֹסְעוֹת לִלְמֹד בְּ“אוֹרָנִים” וַאֲחֵרוֹת מוֹפִיעוֹת בַּגַּנִּים;

צַעֲצוּעִים נִשְׁבָּרִים וּמֻחְלָפִים, הַצֶּבַע מִתְקַלֵּף וְצוֹבְעִים

מִחָדָשׁ; רַק הַבַּיִת – הַבַּיִת עַצְמוֹ – עוֹמֵד לְעוֹלָם.

וּבַחוּץ, לִפְנֵי כָּל גַּן, יֵשׁ מֵשְׁטַח בֶּטּוֹן רְחַב

יָדַיִם. כָּאן בּוֹנִים אֶת הַסֻּכָּה בְּעֶרֶב חַג הַסֻּכּוֹת; כָּאן

מְשַׂחֲקִים בְּכַדּוּרִים וּבְג’וּלִים, כָּאן מְדַלְּגִים עַל

חֲבָלִים, כָּאן אוֹכְלִים לִפְעָמִים אֲרוּחוֹת־עֶרֶב

בַּקַּיִץ, כִּי קָרִיר וְרוּחַ נוֹשֶׁבֶת, כָּאן אוֹכְלִים גַּם

אֲרוּחוֹת־צָהֳרַיִם בַּחֹרֶף, כִּי חָמִים וְשֶׁמֶשׁ זוֹהֶרֶת; כָּאן

מִשְׁתּוֹלְלִים בְּיוֹם גֶּשֶׁם; מִתְנַדְנְדִים בְּנַדְנֵדוֹת.

עַל הַמִּדְרוֹן צוֹמֵחַ דֶּשֶׁא, רַךְ וְיָרֹק וּבֶחָצֵר יֵשׁ

גִִּנַּת יָרָק, דִּיר קָטָן, מְלוּנַת־כֶּלֶב, וְשׁוֹבָךְ. גַּם

אֲוִירוֹן וְתוֹתָח, אֲפִלּוּ אוֹטוֹבּוּס “אֶגֶד” מַמָּשׁ. וְדַי.

הַלֹא אִי אֶפְשָׁר לְסַפֵּר עַל כָּל מַה שֶּׁיֵשׁ. אֶת זֶה

צָרִיךְ לִרְאוֹת, לְהָרִיחַ לְמַשֵּׁשׁ!

דָּבָר אֶחָד לְגַן בּ' יֵשׁ שֶׁאֵין לְשׁוּם גַּן אַחֵר אֶצְלֵנוּ:

פִיקוּס! עֵץ עֲנָק שֶׁרֹאשׁוֹ מַגִּיעַ לַשָּׁמַיִם. מֶלֶךְ מַלְכֵי

הָעֵצִים. אֶת גִּזְעוֹ יַקִּיפוּ יֶלֶד, יֶלֶד וְעוֹד יֶלֶד

הַמּוֹשִׁיטִים זֶה לָזֶה יָדַיִם.

נוֹפָר סִפְּרָה לַיְלָדִים, שֶׁאִמָּא שֶׁלָּהּ סִפְּרָה לָהּ,

שֶׁאֶת הַפִיקוּס הַזֶּה נָטְעוּ יַלְדֵי גַּן בּ', כְּשֶׁהִיא,

בְּעַצְמָהּ, תָּמָר, אִמָּא שֶׁל נוֹפָר, הְָיְתָה בּוֹ בַּבַּיִת הַזֵּה.

לִפְנֵי כַּמָּה שָׁנִים, הֵכִינוּ הַהוֹרִים הַפְתָּעָה לַיְלָדִים

וּבָנוּ בַּלֵּילוֹת לְמַעְלָה, לְמַעְלָה, בֵּין עַנְפֵי הַפִיקוּס

בַּיִת קָטָן: מִשְׁטָח שֶׁל עֵץ וְעָלָיו הִנִּיחוּ מִזְרוֹנִים

וְגַם סֻלַּם־חֲבָלִים קָשְׁרוּ שֶׁבּוֹ עוֹלִים וְיוֹרְדִים. וְיֵשׁ

עוֹלִים וְאֵינָם יוֹרְדִים, כִּי שָׁם בַּבַּיִת נִשְׁאָרִים, מַקְשִׁיבִים

לַצִּרְצָרִים, לַצִּפֳּרִים; חוֹשְׁבִים מַחֲשָׁבוֹת; מַמְתִּיקִים

סוֹדוֹת; חוֹלְמִים חֲלוֹמוֹת.

יוֹם אֶחָד, קָרָה מִקְרֶה מְאֹד מַצְחִיק.

רָחֵל הַמְטַפֶּלֶת גָּמְרָה בִּזְרִיזוּת אֶת כָּל הָעֲבוֹדָה

בִּשְׁעַת הַצָּהֳרַיִם. הַכֹּל הָיָה מְצֻחְצָח וְשָׁקֵט. כָּל

הַיְלָדִים יָשְׁנוּ, וְהִיא – מְאֹד עֲיֵפָה.

חִפְּשָׂה לָהּ רָחֵל מָקוֹם לָנוּחַ בּוֹ וְלֹא מָצְאָה.

פִּתְאֹם, נָחָה עֵינָהּ עַל הַפִיקוּס. חָשְׁבָה בְּלִבָּהּ: –

לָמָּה לֹא אָנוּחַ שָׁם, לְמַעְלָה? רַעְיוֹן מְצֻיָּן. מַמָּשׁ כֵּיף!

טִפְּסָה בַּסֻּלָּם, הִשְׂתָּרְעָה עַל מִזְרוֹן וְיָשְׁנָה לָה שֵׁנָה

עַרֵבָה, שָׁעָה אַרֻכָּה.

וְהַיְלָדִים? הֵם הִתְעוֹרְרוּ בֵּינָתַיִם. הַגְּדוֹלִים

הִתְלַבְּשׁוּ וְהַקְּטַנִּים הִסְתּוֹבְבוּ. רַעַשׁ, מְהוּמָה,

וּמְטַפֶּלֶת – אָיִן.

– רָחֵל! רָחֵ־אֵל! רָ־חֵ־ל! – עָמְדוּ וְקָרְאוּ

בְּמַקְהֵלָה בַּחוּץ, עַל הַמִּשְׁטָח.

וּמָה רוֹאוֹת עֵינֵיהֶם פִּתְאֹם? זוּג רַגְלַיִם עֲנָקִיּוֹת

מַתְחִיל לִגְלֹשׁ עַל הַסֻּלָּם וְאַחֲרֵי הָרַגְלַיִם מוֹפִיעָה –

רָחֵל כֻּלָּהּ, בִּכְבוֹדָהּ וּבְעַצְמָהּ.

רק רחל לא צחקה.png
הַיְלָדִים הִתְאַסְּפוּ עַל יַד הַפִיקוּס וְהִתְפַּקְּעוּ

מִצְּחוֹק. רַק רָחֵל לֹא צָחֲקָה. הִיא דַוְקָא הָיְתָה דַּי

עַצְבָּנִית, כִּי הַשָּׁעָה הָיְתָה מְאֻחֶרֶת וּבַבַּיִת – מַהְפֵּכַת

סְדֹם וַעֲמׂרָה שׂוֹרֶרֶת.

חָשְׁבָה רֶגַע רָחֵל מַחֲשָׁבָה, וְלַיְלָדִים אָמְרָה:

– חֶבְרֶ’ה בּוֹאוּ נַעֲשֶׂה עַסֶק: אִם בִּן־רֶגַע תְּסַדְּרוּ

יַחַד אִתִּי אֶת הַבַּיִת, נַלְבִּישׁ אֶת הַקְּטַנִּים, נַעֲרֹךְ

הַשֻּׁלְחָן, נֹאכַל, וְאֶת הַכֵּלִים נָדִיחַ, אֲסַפֵּר לָכֶם סִפּוּר

עַל הַפיקוּס הַזֶּה וְעַל מַה שֶּׁיֵּש מִתַּחְתָּיו, עָמֹק

בָּאֲדָמָה. מוּכָנִים?

מָה הַשְּׁאֵלָה אִם מוּכָנִים?

הַכֹּל הִסְתַּדֵּר כְּמוֹ בִּמְכוֹנַת קְסָמִים: הַבַּיִת

מְסֻדָּר, הַיְלָדִים לְבוּשִׁים וּשְׂבֵעִים, הַכֵּלִים מוּדָחִים.

וּכְבָר הֵם יוֹשְׁבִים לָהֶם בְּתוֹךְ הַבַּיִת שֶׁעַל הַפִיקוּס

בְּנַחַת וְרָחֵל בַּסִּפּוּר פּוֹתַחַת:

לִפְנֵי שָׁנִים רַבּוֹת רַבּוֹת, אֶלֶף, עוֹד אֶלֶף וְעוֹד

אֶלֶף, בְּיַחַד שְׁלֹשֶׁת אֲלָפִים, יָשְׁבוּ כָּאן, בְּבֵית־הַשִּׁטָּה,

אֲבוֹת אֲבוֹתֵינוּ הַיִּשְׂרְאֵלִים, דְּבוֹרָה, בָּרָק,

גִּדְעוֹן, יִפְתָּח וְשִׁמְשׁוֹן וְרַבִּים אֲחֵרִים, כָּל אֵלֶּה

הָאֲנָשִׁים שֶׁעֲלֵיהֶם מְסַפְּרִים אֶת סִפּוּרֵי הַתַּנָּ""ךְ. וְהָיוּ

לָהֶם כָּאן שָׂדוֹת וּכְרָמִים, בָּקָר וַעֲדָרִים, בְּדִיּוּק מַה

שֶּׁיֵּשׁ לָנוּ כָּאן עַכְשָׁו.

פֹּה בַּמָּקוֹם שֶׁצּוֹמֵחַ הַפִיקוּס הַזֶּה, נָבַע לוֹ מַעְיָן

שֶׁמֵּימָיו הָיוּ זַכִּים וּצְלוּלִים וּסְבִיבוֹ הָיוּ הַיְּלָדִים

כְּמוֹכֶם מְשַׂחֲקִים כָּל הַיָּמִים.

וְהִנֵּה בָּאוּ שָׁנִים רָעוֹת וּמִלְחָמוֹת, וּמֵאֲבוֹתֵינוּ

הַיִּשְׂרְאֵלִים רַבִּים נֶהֶרְגוּ וְהָאֲחֵרִים נָדְדוּ לַמֶּרְחַקִּים.

הַשָּׂדוֹת לֹא נֶחֶרְשׁוּ וְלֹא נִזְרְעוּ, הַקּוֹצִים פֶּרֶא גָּדְלוּ

וְהַמַּעְיָן נִסְתַּם בָּאֲבָנִים וּבֶעָפָר שֶׁנִּגְרְפוּ עַל יְדֵי מֵי

הַגְּשָׁמִים. לְאַט לְאַט נֶעְלְמוּ הַמַּיִם וְאֵינָם. הֵם שָׁקְעוּ

עָמֹק עָמֹק בַּתְּהוֹם, גַּם עָמְדוּ בַּבִּצָּה.


וְהִנֵּה כַּעֲבׂר שָׁנִים רַבּוֹת, אֶלֶף וְעוֹד אֶלֶף שָׁנִים,

בָּאוּ הֵנָּה חֲבֵרִים, כְּמוֹ הַהוֹרִים שֶׁלִּי לְמָשָׁל, וְהַסָּבִים

שֶׁל מֵרַב, עָמִית וְאֶפְרָת וְשׁוּב חָרְשׁוּ, זָרְעוּ וְנָטְעוּ וְגַם

בָּתִּים בָּנוּ לָנוּ, הַיְלָדִים שֶׁלָּהֶם.

וְכָאן, בַּמָּקוֹם הַזֶּה, בָּנוּ אֶת גַּן ב', וַאֲנַחְנוּ גַּרְנוּ

בּוֹ. זֶה הָיָה הָגַּן הָרִאשׁוֹן בַּמֶּשֶׁק.

פַּעַם, בְּט""ו בִּשְׁבָט, נָטַעְנוּ כָּאן בֶּחָצֵר כָּל מִינֵי

עֵצִים וּבֵינֵיהֶם גַּם אֶת עֵץ הַפִיקוּס הַזֶּה, שָׁתִיל קָטָן.

כָּל הַשְּׁתִילִים שֶׁשָּׁתַלְנוּ בְּאוֹתוֹ יוֹם מֵתוּ. הִתְיַבְּשׁוּ.

לֹא. לֹא שָׁכַחְנוּ לְהַשְׁקוֹת אוֹתָם, אֲבָל הָיוּ לָנוּ רַק מְעַט

מְאֹד מַיִם. לֹא הָיוּ מַמְטֵרוֹת, לֹא צִנּוֹרוֹת, בֵּית־הַשִּׁטָּה

הָיְתָה עוֹד קְטַנָּה וַעֲרֻמָּה. אַף עֵץ בָּהּ עוֹד לֹא

צָמַח, אַף פֶּרַח עוֹד לֹא פָּרַח.

וְהִנֵּה הִרְגַּשְׁנוּ שֶׁשָּׁתִיל אֶחָד קָטָן, אֶחָד וְיָחִיד, עוֹד

לֹא מֵת. הוּא הָיָה עוֹד קְצָת יָרֹק. הִשְׁקֵינוּ אוֹתוֹ מַיִם

מִדְּלִי, עָדַרְנוּ וְנִכַּשְׁנוּ סְבִיבוֹ אֶת הָאֲדָמָה וּבֹקֶר אֶחָד

רָאִינוּ שֶׁהוּא מַצְמִיחַ כַּמָּה עָלִים קְטַנִּים, יְרַקְרַקִּים,

מַבְרִיקִים. עָבְרָה שָׁנָה וְעוֹד שָׁנָה וְהַשָּׁתִיל הָיָה לְעֵץ.

פַּעַם סִפְּרָה לִי אִמָּא שֶׁלִּי אֶת הַסִּפּוּר עַל הַמַּעְיָן

שֶׁכָּאן נֶעְלַם, וְלִי הִסְבִּירָה שֶׁהַשָּׁרָשִׁים שֶׁל הַפִיקוּס

הַקָּטָן הִתְאָרְכוּ וְהָלְכוּ בְּתוֹךְ הָאֲדָמָה עַד מֵי הַמַּעְיָן

הַיָּשָׁן שֶׁיָּשֵׁן לוֹ שָׁנִים רַבּוֹת כָּאן לְמַטָּה, עָמֹק, עָמֹק.

כָּךְ גָּדַל הַפִיקוּס וְגָדַל, עַד שֶׁנַּעֲשָׂה לְמֶלֶך מַלְכֵי

הָעֵצִים בְּכָל הֶחָצֵר…

סִפַּרְתִּי לָכֶם סִפּוּר, יְלָדִים, וְאַתֶּם תְּסַפְּרוּ אוֹתוֹ

לַיְלָדִים שֶׁלָּכֶם שֶׁיָּגוּרוּ כָּאן בְּגַן בּ'. בְּסֵדֶר? תְּסַפְּרוּ?

כָּךְ גָּמְרָה רָחֵל אֶת סִפּוּרָהּ לַיְלָדִים

שֶׁעַל הַפִיקוּס הָיוּ יוֹשְׁבִים וְשׁוֹתְקִים.

רָחֵל – אָמַר פִּתְאֹם יוֹרָם – רָחֵל, אוּלַי אֶפְשָׁר

לְעוֹרֵר אֶת הַמַּעְיָן הַנִּרְדָּם?
",ספרות עברית חדשה
תקוה שריג,הנחש ראשו וזנבו,"יוֹם אֶחָד, קִנֵּא זְנָבוֹ שֶׁל נָחָשׁ בְּרֹאשׁוֹ:

– לָמָּה תֵּלֵךְ תָּמִיד אַתָּה רִאשׁוֹן?

אָמַר לוֹ הָרֹאשׁ לַזָּנָב:

בְּבַקָּשָׁה, לֵךְ אַתָּה רִאשׁוֹן!
הָלַךְ וּמָצָא שְׁלוּלִית

נִכְנַס לְתוֹכָהּ וְכִמְעַט וְטָבַע.

הָלַךְ עוֹד וּמָצָא מְדוּרָה,

נָפַל לְתוֹכָהּ וְכִמְעַט וְנִשְׂרַף.

הָלַךְ עוֹד וּמָצָא קוֹצִים,

הִסְתַּבֵּךְ בְּתוֹכָם וְנִפְצַע.

הָיָה רַע וָמַר לַנָּחָשׁ…


וְכָל זֹאת, כִּי הָלַךְ רֹאשׁוֹ אַחֲרֵי זְנָבוֹ.

וְרָאוּי לוֹ לָאָדָם שֶׁיִּמְשֹׁל רֹאשׁוֹ בְּמַעֲשָׂיו וְלֹא יִצְרֵי לִבּוֹ…",ספרות עברית חדשה
תקוה שריג,הנמק הנשק הצבי והארי,"כְּדַאי לוֹ לָאָדָם לִדְמוֹת לָהֶם.

זֹאת מַדּוּעַ וְלָמָּה?

– כִּי טוֹב לוֹ לָאָדָם לִהְיוֹת:

עַז כַּנָּמֵר,

רָץ כַּצְּבִי,

קַל כַּנֶּשֶׁר,

וְגִבּוֹר כָּאֲרִי…",ספרות עברית חדשה
תקוה שריג,הסוס ושק השעורה שעל גבו,"מַעֲשֶׂה בְּאוֹרֵחַ שֶׁבָּא לַעֲיָרָה קְטַנָּה

וְחִפֵּשׂ לוֹ בַּיִת, לְהִתְאָרֵחַ בּוֹ.

שָׁאַל אֶת בְּנֵי הַמָּקוֹם:

מִי כָּאן עָשִׂיר, שֶׁאוּכַל לְהִתְאַכְסֵן אֶצְלוֹ?
אָמְרוּ לוֹ:

עֲשִׁיר הָעֲיָרָה שֶׁלָּנוּ, קַמְצָא שְׁמוֹ,
נַסֵּה, אֶפְשָׁר יְקַבֵּל אוֹתְךָ לְבֵיתוֹ…

בָּא לְבֵיתוֹ שֶׁל קַמְצָא

וּבִקֵּשׁ לְהִתְאָרֵחַ אֶצְלוֹ יָמִים אֲחָדִים.

אָמַר קַמְצָא לָאוֹרֵחַ:

הִכָּבֵד וְלֵךְ לְמָקוֹם אַחֵר,
כִּי אֵין לִי אֲפִלוּ תַּבְשִׁיל חַם בְּבֵיתִי

וְאֵין בְּיָדִי לְאָרֵחַ אוֹתְךָ אֶצְלִי.

אָמַר לוֹ הָאוֹרֵחַ:

רוֹאֶה אֲנִי שֶׁכְּשִׁמְךָ כֵּן אַתָּה
וְדוֹמֶה אַתָּה לְסוּס, שֶׁשַּׂק שְׂעוֹרָה עַל גַּבּוֹ וְהוּא מְלַחֵךְ עֵשֶׂב…",ספרות עברית חדשה
תקוה שריג,"הסיפור על חמוטל,יובל וחשמל","עַל חֲמוּטַל, שֶׁקָּרְאוּ לָהּ גַּם טַלְטַלֹנֶת, יֵשׁ לָנוּ שְׁנֵי

סִפּוּרִים וְזֶהוּ הָרִאשׁוֹן.

אַתֶּם כְּבָר יוֹדְעִים, שֶׁאוֹי וַאֲבוֹי לְמִי שֶׁנּוֹגֵעַ בְּחוּטֵי

חַשְֹמַל, נָכוֹן? אֲבָל חֲמוּטַל, עַד שֶׁהִצִּיל אוֹתָה יוּבַל,

עוֹד לֹא יָדְעָה זֹאת כְּלָל.

בֹּקֶר אֶחָד, קָמָה הַשְׁכֵּם, יָצְאָה לֶחָצֵר וּמָצְאָה שָׁם

סֻלָּם נִצָּב אֶל קִיר הַגַּן. טִפְּסָה, טִפְּסָה, כָּכָה סְתָם,

שְׁלָב וְעוֹד שָׁלָב, עַד שֶׁעָלְתָה לְרֹאשׁ הַגַּג. כָּל זְמַן

שֶׁטִּפְּסָה, הִסְתַּכְּלָה חֲמוּטַל אֶל עָל, אֲבָל כְּשֶׁעָמְדָה

עַל הַגַּג, הִסְתַּכְּלָה דַּוְקָא לְמַטָּה, וְכָל כָּךְ נִבְהֲלָה,

עַד שֶׁכִּמְעַט וְנָפְלָה. מֶה עָשְׂתָה? תָֹפְסָה בְּעַמּוּד

וְכִמְעַט, כִּמְעַט, נָגְעָה גַּם בְּחוּטֵי הַחַשְׁמַל.

יוּבַל, שֶׁהָיָה אָז בֶּן שְׁמוֹנֶה, יָרַד לוֹ, בְּדִיּוּק בְּאוֹתוֹ רֶגַע,

מֵהַכִּיתָה בַּמִּדְרָכָה וְרָאָה אֶת הַיַּלְדָּה שֶׁכִּמְעַט כִּמְעַט

נוֹגַעַת בְּחוּטֵי־הַחַשְׁמַל.

הוּא לֹא קָרָא לָהּ, גַּם לֹא צָעַק עָלֶיהָ, רַק תָּפַס

בַּסֻּלָּם, וּבִן חֲצִי־רֶגַע, כְּמוֹ שֵׁד, עָלָה לְמַעְלָה, נָתַן

לָהּ יֶד וְעָזַר לַחֲמוּטַל לָרֶדֶת בַּסֻּלָּם.

הוּא הָרִאשׁוֹן, יוֹרֵד אֲחוֹרַנִּית, מַחֲזִיק בְּיָד אַחַד בַּסֻּלָּם,

וּבְיָדוֹ הַשְּׁנִיָּה הוּא תּוֹמֵךְ בְּגַבָּהּ שֶׁל טַל שֶׁיָּרְדָה אַחֲרָיו,

שָׁלָב־שָׁלָב.

כָּךְ הִגִּיעוּ שְׁנֵיהֶם מִמָּרוֹם בְּשָׁלוֹם, וְרַק אָז, כְּשֶׁנָּגְעוּ

כַּפּוֹת־רַגְלֶיהָ בָּאֲדָמָה, פָּרְצָה טַלְטַלֹּנֶת בִּבְכִי גָּדוֹל

וָמָר. הַכֹּל קָרָה כָּל כְָּך מַהֵר, שֶׁאִישׁ לֹא רָאָה וְלֹא

שָׁמַע מְאוּמָה. חָכָם כָּזֶה הָיָה יוּבַל, כְּשֶׁהִצִּיל אֶת

חַמוּטַל. הוּא לֹא סִפֵּר אֶת הַסִּפּוּר לְאַף אֶחָד. אֲבָל

טַלְטַלֹּנֶת הִיא יַלְדָּה וְלֹא יֶלֶד, וְהַכֹּל לְאִמָּא שֶׁלָּהּ

מְסַפֶּרֶת…

כָּךְ נוֹדַע הַדָּבָר לְכָל הַחֲבֵרִים, כָּתְבוּ עָלָיו בְּעִתּוֹן

הַמֶּשֶׁק, אָפוּ לוֹ עוּגָה נֶהְדֶּרֶת, וְהַהוֹרִים שֶׁל חֲמוּטַל

קָנוּ לְיוּבַל שָׁעוֹן לְיוֹם הֻלֶּדֶת.

עַדׁ שֶׁיִּגְמֹר יוּבַל לֶאֱכֹל אֶת עוּגָתוֹ הַמְפֹאֶרֶת, נִשְׁמַע

אֲנַחְנוּ מַעֲשִׂיָּה אַחֶרֶת, גַּם הִיא עַל חֲמוּטַל, בַּת הַשָּׁלֹש

שֶׁקָּרְאוּ לָה כְּמוֹ שֶׁאָמַרְנוּ, גַּם טַלְטַלֹּנֶת –",ספרות עברית חדשה
תקוה שריג,העזאזל היכן הוא?,"הָיֹה הָיוּ אַחִים שְׁנַיִם,

הָאֶחָד עָשִׁיר, הַשֵּׁנִי עָנִי.

שָׁנִים אֲחָדוֹת נָתַן הָאָח הֶעָשִׁיר לָאָח הֶעָנִי

חִטָּה מִקְּצִיר שָׂדֵהוּ, שֶׁיֹּאפֶה מִמֶּנָה מַצּוֹת לְפֶסַח.

פַּעַם אַחַת, בְּעֶרֶב פֶּסַח,

בָּא הָאָח הֶעָנִי אֶל אָחִיו הֶעָשִׁיר,

כְּדַרְכּוֹ מִדֵּי שָׁנָה בְּשָׁנָה, לְקַבֵּל חִטָּה.

דָּחָה הָאָח הֶעָשִׁיר אֶת הָאָח בְּאָמְרוֹ:

– בּוֹא מָחָר!

כָּךְ עָשָׂה יָמִים אֲחָדִים.

לְבַסּוֹף גֵּרֵשׁ אוֹתוֹ בְּאָמְרוֹ:

– לֵךְ לַעֲזָאזֵל!

חָזַר הֶעָנִי לְבֵיתוֹ, בְּלֵב נִשְׁבָּר מֵעֶלְבּוֹן וּמַחְסוֹר.

לָקַח אֶת טַלִּיתוֹ וְאֶת הַתְּפִלִּין שֶׁלּוֹ,

נִפְרַד מֵאִשְׁתּוֹ וִילָדָיו וְיָצָא לַדֶּרֶךְ,

לְחַפֵּשׂ הֵיכָן הָעֲזָאזֵל…",ספרות עברית חדשה
תקוה שריג,העכבר ושפמו,"מִי שֶׁהוּא, מַמָּשׁ “גֵּבּוֹר”,

וְאֵינוֹ נִבְהָל מִפְּנֵי עַכְבָּר אָפֹר,

רָאָה בְּוַדַּאי שֶׁיֵּש לָעַכְבָּר

מִין “תֶּפֶר” כָּזֶה, נִסְתָּר,

תֶּפֶר זֶה מַדּוּעַ הוּא בָּא וְלָמָּה הוּא צָץ?

מַעֲשֶׂה זֶה שֶׁהָיָה וְנִבְרָא, בְּתֵבַת־נֹחַ קָרָה:

פַּעַם אַחַת, יָשַׁב הָעַכְבָּר עִם בַּת־זוּגָתוֹ הָעַכְבָּרִית,

וְהִבִּיטוּ זֶה בָּזֶה בְּאַהֲבָה נַבְרָנִית…

יָשַׁב עַל יָדָם חָתוּל אֶחָד, גָּדוֹל וָעָב.

יָשָׁב וְחָשַָׁב:

אִם בַּיַּבָּשָׁה אֲנֵי טוֹרֵף עַכְבָּר גַּם עַכְבָּרַיִם,

לָמָּה לֹא אֶבְלַע עַכְבָּר שָׁמֵן זֶה, אַחַת וּשְׁתַּים?

חָשַׁב וְקָפַץ, זָרִיז וְנִמְרָץ.

אֲבָל הָעַכְבָּר, הַזָּרִיז מִמֶּנוּ כִּפְלַיִם,

נִשְׁמַט מִפָּנָיו, בְּבוֹר נִתְחַב.

שָׁלַח הֶחָתוּל אֶת כַּפּוֹ הָאַחַת

לְתוֹךְ הַבּוֹר לִתְפֹּס אֶת הָעַכְבָּר הַנִּמְלָט

נָעַץ הָעַכְבָּר אֶת שִׁנָּיו בְּכַף הֶחָתוּל,

שָׁלַף הֶחָתוּל אֶת כַּפּוֹ הָאַחֶרֶת

וְשָׂרַט בּוֹ בָּעַכְבָּר בְּצִפָּרְנָיו,

עַד שֶׁנִּקְרְעוּ כָּל פָּנָיו וְדָמוֹ זָב.


בָּא הָעַכְבָּר הַפָּצוּעַ לִפְנֵי נֹחַ, אֲדוֹן הַתֵּבָה וְאָמַר לוֹ:

– רְאֵה, נֹחַ, מַה שֶּׁעָשָׂה לִי הֶחָתוּל הָרָשָׁע!

תָּפַר נֹחַ לָעַכְבָּר אֶת עוֹרוׁ מֵעַל לַשָּׂפָם, בְּרַחֲמִים,

וְכָךְ נוֹתְרָה לוֹ צַלֶּקֶת לְעוֹלְמֵי עוֹלָמִים…",ספרות עברית חדשה
תקוה שריג,הצ'וצי והדובי של בן,"לבן, שהיה תינוק ופעוט, היה דובון־קואלה קטן מפרווה אמיתית.

עיני גחלים לוהטות ופה קטנטן חמוד.

בן אהב את הדובי אהבת נפש ולא זז בלעדיו.

עם השנים, התקרח הדובי והתכער, לא תואר לו ולא הדר.

אפילו הדובי החדש שקנה לו סבא נחום בציר הדרומי,

נדחה בשאט נפש.

גם המוצץ היה מרופט כהוגן.

כשמלאו לו ארבע שנים, בו ביום שחגגו לו את יום ההולדת,

הלך בן בעצמו לחדר־האוכל וזרק את הדובי ואת הצוצי

לאשפה של חדר־האוכל, ובא זורח לחדר הוריו:

די, זרקתי את הדובי ואת הצוצי! את שמחה, אמא?
היה זה רגע של גבורה עילאית וכדאית

בן חוּבק, נוּשק ולוּטף וקיבל מתנות כיד המלך.",ספרות עברית חדשה
תקוה שריג,הציפור בכלוב,"צִפּוֹר אַחַת בָּאָה וְעָמְדָה עַל כְּלוּב, שֶׁהָיְתָה כְּלוּאָה בּוֹ צִפּוֹר שְׁנִיָּה,

וְרָאֲתָה שֶׁמָּלֵא הַכְּלוּב מִכָּל טוּב.

אָמְרָה הַצִּפּוֹר הַחָפְשִׁיָּה לַצִפּוֹר הַכְּלוּאָה:

– כַּמָּה טוֹב לָךְ, שֶׁמְּזוֹנֵךְ רַב וּמֻגָּשׁ לָךְ בִּידֵי בַּעַל-הַבַּיִת!

אָמְרָה לָהּ הַצִּפּוֹר בַּכְּלוּב:

– כַּמָהּ טִפְּשָׁה אַתְּ!

רוֹאָה אַתְּ כָּל טוּב שֶׁבַּכְּלוּב

וְאֶת הַכְּלוּב אֵינֵךְ רוֹאָה…",ספרות עברית חדשה
תקוה שריג,הר סיני,"לְאַחַר שֶׁרָאִינוּ מֵתֵי מִדְבָּר הָאַחֲרוֹנִים בְּסִינַי,

שָׁב הָעַרְבִי וְשָׁאַל אוֹתִי:

– רַבִּי, רוֹצֶה אַתָּה עַכְשָׁו לִרְאוֹת הַר סִינַי

שֶׁעָלָיו נָתַן מׂשֶה אֶת הַתּוֹרָה לִבְנֵי־יִשְׂרָאֵל?

אָמַרְתִּי לוֹ:

– רוֹצֶה אֲנִי מְאׂד!

הֵבִיא אוֹתִי לְרַגְלֵי הַר אֶחָד

וְרָאִיתִי שֶׁמַּקִיפִים אוֹתוֹ עַקְרַבִּים לְבָנִים, גְּדוֹלִים כַּחֲמוֹרִים.

וְלׂא עָלָה מְעוֹלָם אָדָם עַל הַר סִינַי

וְלׂא עָלִינוּ אֲנַחְנוּ

וְלׁא יַעֲלֶה עָלָיו אָדָם לְעוֹלָם…",ספרות עברית חדשה
תקוה שריג,הרב אבו חצירא ותותחי השיח,"דּוֹרוֹת עַל דּוֹרוֹת יָשְׁבוּ הַיְּהוּדִים בְּעָרֵי מָרוֹקוֹ,

בַּמַּלָאח, הוּא הַגֶּטוֹ שֶׁל אַרְצוֹת צְפוֹן אַפְרִיקָה.

עִקַּר פַּרְנָסָתָם הָיְתָה עַל הַמִּסְחָר וְעַל הַמְּלָאכָה,

כִּי נֶאֱסַר עֲלֵיהֶם מִכֹּל־וָכֹל לִרְכּשׁ קַרְקָעוֹת

וּלְהִתְפַּרְנֵס מֵעֲבוֹדַת אֲדָמָה.

הַמִּסְחָר בְּעָרֵי מָרוֹקוֹ הָיָה מִתְנַהֵל בִּימֵי־שׁוּק

אַחַת לְשָׁבוּעַ, עִיר וָעִיר וְהַיּוֹם הַקָּבוּעַ שֶׁלָּהּ.

הַיְּהוּדִים הָיוּ מַנִּיחִים אֶת פְּרִי מְלַאכְתָּם –

תַּכְשׁיטִים שֶׁיָּצְרוּ, אֲרִיגִים שֶׁטָּווּ, בְּגָדִים שֶׁתָּפְרוּ

כְּלֵי פַּח שֶׁעשׂוּ, רָהִיטִים וּמַחְצָלוֹת,

אֶת כָּל אֵלֶּה הִצִּיגוּ בַּשּׁוּק, עַל דּוּכָנִים,

בְּצַד הַפַּלָּחִים הָעֲרָבִים – קוֹנִים מִכָּל הַבָּא לַיָּד.

הַשַּׁלִּיטִים הָיוּ גוֹבִים מִסִּים גְּבוֹהִים

וּבְעִקָּר הָיוּ מְצִיקִים לַיְּהוּדִים.


בִּכְפַר אַרְפוֹד, לֹא הַרְחֵק מִן הָעִיר מַארַאקֶשׁ

הָיְתָה קְהִלָּה יְהוּדִית וּבְרֹאשָׁהּ רַבָּהּ, אַבּוּ־חֲצֵירָא

בֵּן שׁוֹשֶׁלֶת רַבָּנִים, שֶׁהֶעֱמִידָה גְאוֹנִים רַבִּים.

הַשֵּׁיח' שֶׁל אוֹתוֹ כְּפָר, אַרְפוֹד,

שׂוֹנֵא־יְהוּדִים גָּדוֹל הָיָה.

בִּפְנֵי אָדָם אֶחָד הָיָה לוֹ דֶרֶךְ־אֶרֶץ, וַאֲפִלּוּ פַּחַד,

בִּפְנֵי הָרַב אַבּוּ־חֲצֵירָא הַזָּקֵן הַזָּקוּף וְהַגֵּאֶה.

כְּנֶגֶד כָּל גְּזֵרָה שֶׁהַשֵּׁיח' גָּזַר עַל הַיְּהוּדִים בִּכְפָרוֹ,

יָדַע הָרַב אַבּוּ־חֲצֵירָא לְהַנְהִיג אֶת בְּנֵי עֲדָתוֹ

בְּאֹפֶן שֶׁהָיוּ מִתְגַּבְּרִים עַל הַגְּזֵרוֹת.

כָּךְ הָיָה שָׁנִים רַבּוֹת עַד הַיּוֹם הַמַּר…


יוֹם אֶחָד, הֶחְלִיט הַשֵּׁיח' לְהִפָּטֵר מֵהָרַב אַבּוּ־חֲצֵירָא.

מֶה עָשָׂה?

הוֹצִיא כָּרוֹז שֶׁהָיָה מְהַלֵּךְ בַּשּׁוּק וּמַכְרִיז:

– עַל יְהוּדֵי אַרְפוֹד לְהָבִיא לַשֵּׁיח'

בְּתֹם שְׁלשָׁה יָמִים –

מָאתַיִם אֶלֶף דַּרְכְּמוֹנוֹת זָהָב

וְהָיָה אִם לֹא יָבִיאוּ יוּמְתוּ בְּמִיתוֹת מְשֻׁנּוֹת…


הַיּוֹם הַשְּׁלִישִׁי לַגְּזֵרָה – יוֹם שַׁבָּת הָיָה.

וְהַיְּהוּדִים שֶׁנִּקְהֲלוּ בְּבֶהָלָה אֶל רַבָּם אַבּוּ־חֲצֵירָא,

שָׁבוּ לְבָתֵּיהֶם וְעָשׂוּ אֶת הַשַּׁבָּת בִּקְדֻשָּׁה וּבְטָהֳרָה.

כֵּיוָן שֶׁהִרְגִּיעָם רַבָּם וְאָמַר:

– גְּזֵרַת הַשֵּׁיח' אֵינֶנָּה גְזֵרָה מִן הַשָּׁמַיִם!

רָחֲצוּ וְלָבְשׁוּ כְּמִנְהָגָם מִדֵּי עֶרֶב שַׁבָּת,

רָחֲצוּ וּמֵרְקוּ אֶת בָּתֵיהֶם וְאֶת חַצְרוֹתֵיהֶם,

הִכְנִיסוּ אֶת הַ“חַמִּין” לְתַנּוּר הַבָּנוּי חֵמָר, לַ“פָ’רוֹנָה”,

הַגְּבָרִים הִתְפַּלְלוּ בְּבֵית־הַכְּנֶסֶת בְּחִיל וּרְעָדָה,

הַנָּשִׁים הִדְלִיקוּ נֵרוֹת שַׁבָּת כְּמִסְפַּר הַנְּפָשׁוֹת בְּבֵיתָן –

וְאָכְלוּ אֶת סְעֻדַּת לֵיל־שַׁבָּת כַּהֲלָכָה.

עַל הַשֻּׁלְחָן הִתְנוֹצְצוּ כְּלֵי הַבְּדֹלַח

וּכְלֵי הַזְּכוּכִית הַמֻּזְהֶבֶת

שֶׁנֵּרוֹת הַשַּׁבָּת הִשְׁתַּקְּפוּ בְּתוֹכָם בְּאוֹר יְקָרוֹת.

הֵם שָׁרוּ זְמִירוֹת וּפִיּוּטִים

וְדָחֲקוּ מִלִּבָּם אֶת הַפַּחַד הַגָּדוֹל

בִּפְנֵי יוֹם הַמָּחָר.

תּוֹךְ כְּדֵי זִמְרָתָם – הִתְבּוֹנְנוּ אִישׁ בִּפְנֵי רֵעֵהוּ,

כְּמוֹ תּוֹהִים, אִם יִזְכּוּ, יוֹסִיפוּ וְיַעֲשׂוּ

עוֹד שַׁבָּתוֹת כְּשֵׁרוֹת

וְאַף אִם יַעַרְכוּ לְמָחֳרַת הַיּוֹם אֶת הַ“הַבְדָּלָה”…


הָרַב הַזָּקֵן אַבּוּ־חֲצֵירָא הָיָה רָגוּעַ,

כִּי צִוָּה עַל כָּל בְּנֵי עֲדָתוֹ לְהִתְאַסֵּף לְמָחֳרַת,

כֻּלָּם כְּאֶחָד, לְבֵית־הַכְּנֶסֶת, וְלַעֲמֹד כָּל הַיּוֹם בִּתְפִלָּה,

כִּי בָּטַח בֵּאלֹהִים,

שֶׁהַשַּׁבָּת תִּשְׁמֹר עֲלֵיהֶם מִכָּל רַע.


וּמְשָׁרֵת עֲרָבִי הָיָה לָרַב

שֶׁאָהַב אֶת הָרַב וְשֵׁרְתוֹ בֶּאֱמוּנָה,

אֲבָל כְּשֶׁנִּגְזְרָה אוֹתָהּ גְּזֵרָה,

חָשַׁשׁ מְאֹד לְנַפְשׁוֹ, שֶׁמָּא יֵהָרֵג עִם אֲדוֹנוֹ.

כְּשֶׁשָּׁמַע מִפִּי הָרַב עַל כַּוָּנָתוֹ,

ציור 9.png
לֶאֱסֹף לַמָּחֲרַת, לְבֵית־הַכְּנֶסֶת

אֶת כָּל בְּנֵי עֲדָתוֹ,

הָלַךְ בַּסֵּתֶר לְבֵית הַשֵּׁיח'

וְגִלָּה אֶת כַּוָּנַת הָרַב לְאָזְנוֹ.

וְהַשֵּׁיח', שֶׁחָשַׁשׁ מִפְּנֵי קְדֻשַּׁת הָרַב,

וּמִפְּנֵי קְדֻשַּׁת הַשַּׁבָּת שֶׁל הַיְּהוּדִים,

הִתְחַכֵּם וְהֶחְלִיט

שֶׁלֹּא יְכַוֵּן אֶת תּוֹתָחָיו עַל הַמַּלָאח בַּשַּׁבָּת,

כְּשׁיִּהְיוּ הַיְּהוּדִים מוּגַּנִּים בִּקְדֻשָּׁתָהּ,

אֶלָּא בְּמוֹצָאֵי־שַׁ‏בָּת,

כְּשֶׁאוֹתָהּ קְדֻשָּׁהּ תִּסְתַּלֵּק לָהּ מִן הַיְּהוּדִים.


וְכָךְ הָיָה,

כְּשֶׁשָּׁבוּ הַיְּהוּדִים לְבָתֵּיהֶם מִבֵּית־הַכְּנֶסֶת

בּוֹ שָׁהוּ כָּל אוֹתָהּ שַׁבָּת,

וְהִתְכַּוְּנוּ לְהַדְלִיק נֵר שֶׁל הַבְדָּלָה,

רָעֲמוּ תּוֹתְחֵי הַשֵּׁיח'

וְהַפְּגָזִים הָרְגוּ בַּיְּהוּדִים אֲנָשׁים נָשִׁים וָטַף

וְגַם הָרַב אַבּוּ־חֲצֵירָא נֶהֱרָג עִם בְּנֵי עֲדָתוֹ.

הַיְּהוּדִים שֶׁנִּשְׁאֲרוּ בַּחַיּיִם נִמְלְטוּ עַל נַפְשָׁם

וּמֵאָז לֹא יָשְׁבוּ עוֹד יְהוּדִים בִּכְפַר אַרְפוֹד.",ספרות עברית חדשה
תקוה שריג,הרוכל מגביש ומאנסור אבן סאלם הלסטים,"כְּמוֹ בְּאַרְצוֹת אֵירוֹפָּה כָּךְ בְּאַרְצוֹת עֲרָב,

בְּכָל מָקוֹם שֶׁהַשַּׁלִּיטִים לֹא הִרְשׁוּ לַיְּהוּדִים

לִקְנוֹת לָהֶם קַרְקַע,

לְעַבֵּד אוֹתָהּ וּלְהִתְפַּרְנֵס מִפֵּרוֹתֶיהָ,

נֶאֶלְצוּ הַיְּהוּדִים לְהִתְפַּרְנֵס מִמְּלָאכָה וּמִסְחָר.

מֵהֶם הָיוּ חַיָּטִים, צוֹרְפִים, סַנְדְּלָרִים, בּוּרְסְקָאִים

מֵהֶם הָיוּ סוֹחֲרִים גְּדוֹלִים וַעֲשִׁירִים

שֶׁסָּחֲרוּ עִם אַרְצוֹת־חוּץ,

מֵהֶם חֶנְוָנִים גְּדוֹלִים וּקְטַנִּים,

מֵהֶם רוֹכְלִים נוֹדְדִים בֵּין הָעֲיָרוֹת וְהַכְּפָרִים

וּמוֹכְרִים סִדְקִית, בַּדִּים וּשְׁאָר מִצְרָכִים קְטַנִּים.

אֶרֶץ לוּב מְעוּטַת תּוֹשָׁבִים הָיְתָה בַּדּוֹרוֹת שֶׁעָבְרוּ

וַאֲפִלּוּ הַיּוֹם עֲדַיִן בִּלְתִּי מְיֻשֶּׁבֶת הִיא בְּרֻבָּהּ.

בֵּין כְּפָר לִכְפָר, בֵּין עֲיָרָה לַעֲיָרָה – מִדְבַּר שְׁמָמָה,

מַמְלֶכֶת גַּזְלָנִים וְשׁוֹדְדִים.

מֶלֶךְ הַלִּסְטִים, לִפְנֵי דוֹרוֹת אֲחָדִים,

גַּזְלָן שֶׁהִצְמִיחַ מַעֲשִׂיּוֹת וְאַגָּדוֹת לָרֹב,

הָיָה הַשּׁוֹדֵד מַאנְסוּר אִבְּן־סַאלַם.


יוֹם אֶחָד, רָאָה הָרוֹכֵל הַיְּהוּדִי,

מַגְבִּישׁ אַבּוּ־חָדִיד, בִּטְרִיפּוֹלִי,

אָדָם אֶחָד חָסֹן וּשְחֹר עוֹר

עוֹמֵד עִם חֲמוֹרוֹ בְּכִכַּר הַשּׁוּק,

מַבִּיט סְבִיבוֹ בְּעֵינַיִם תּוֹהוֹת־בּוֹהוֹת

וּמַרְאֵהוּ חוֹלֶה מְאֹד;

יְלָדִים נֶאֱסָפִים סְבִיבוֹ וּמִתְקַלְּסִים בּוֹ.

וְהָאִישׁ, עַל אַף חָסְנוֹ,

אֵינוֹ מֵגִיב עַל טַרְדָנוּתָם.

הָיָה הַמַּרְאֶה מוּזָר בְּעֵינֵי מַגְבִּישׁ.

נִגַּשׁ אֵלָיו, בֵּרַךְ אוֹתוֹ לְשָׁלוֹם וְאָמַר לוֹ:

– רוֹאֶה אֲנִי שֶׁאַתָּה חוֹלֶה בַּגּוּף אוֹ בַּנֶּפֶשׁ,

בּוֹא לְבֵיתִי, תָּנוּחַ, תֹּאכַל וְתִשְׁתֶּה וְיִיטַב לְךָ.

הָלַךְ הָאִישׁ עִם חֲמוֹרוֹ אַחֲרֵי מַגְבִּישׁ לְבֵיתוֹ

שָׁהָה שָׁם יְמָמָה אַחַת, נָח, אָכַל וְשָׁתָה

וְרָחַץ אֶת גּוּפוֹ עַד שֶׁהִתְאוֹשֵׁשׁ כָּלִיל.

שָׁלַח מַגְבִּישׁ בְּכָבוֹד וּבִידִידוּת אֶת אוֹרְחוֹ

וְנָתַן לוֹ לְשַׂקּוֹ צֵידָה מְשֻׁבַּחַת לַדֶּרֶךְ.

בְּרֶגַע הַפְּרִידָה אָמַר הָאוֹרֵחַ לַמְאָרֵחַ:

– עוֹד נִתְרָאֶה בְּרֶגַע שָׁחֹר…


עָבְרוּ שָׁנִים וְאוֹתוֹ אוֹרֵחַ מוּזָר נִשְׁכַּח מִלֵּב מַגְבִּישׁ.

הוּא הָיָה מְהַלֵּךְ בֵּין הַכְּפָרִים וְהָעֲיָרוֹת

וְחוֹזֵר עַל בָּתֵּי הָעֲרָבִים וּהַיְּהוּדִים וּמוֹכֵר אֶת מַרְכֻּלְתּוֹ

וְשָׁב לִקְרַאת שַׁבָּת לִטְרִיפּוֹלִי, לְבֵיתוֹ.


יוֹם אֶחָד, הָיָה מַגְבִּישׁ מְהַלֵּךְ בַּמִּדְבָּר,

בֵּין כְּפָר לִכְפָר,

וְיוֹדֵעַ שֶׁיֵּשׁ, בְּאוֹתוֹ מִדְבָּר, הָרִים וּמְצוֹקִים

וּבֶהָרִים – נְקָרוֹת, מְעָרוֹת וּמִנְהָרוֹת

וּבַמְּעָרוֹת גַּזְלָנִים, שׁוֹדְדִים, לִסְטִים לְמֵאוֹת.

הָיָה מַגְבִּישׁ הוֹלֵךְ בְּעִקְבוֹת חֲמוֹרוֹ

וּמְפַזֵּם לוֹ מִזְמוֹרֵי תְּהִלִּים לְחַזֵּק אֶת לִבּוֹ.

פִּתְאֹם צָמְחוּ לִקְרָאתוֹ, כְּמוֹ צָצוּ מִן הָאֲדָמָה,

שְׁלשָׁה אֲנָשִׁים לְבוּשֵׁי שְׁחֹרִים,

רְעוּלֵי פָּנִים וְאָמְרוּ לְמַגְבִּישׁ:

– יְהוּדִי! תֵּן לָנוּ אֶת חֲמוֹרְךָ

וְאֶת כָּל הַכֶּסֶף שֶׁבְּכִיסֵי בְּגָדֶיךָ וְלֵךְ לַחָפְשִׁי

בַּדֶּרֶךְ הַקְּצָרָה בְּיוֹתֵר לִטְרִיפּוֹלִי, שֶׁנַּרְאֶה אוֹתָהּ לְךָ…

אִם אַתָּה מִתְנַגֵּד, נַשְׁאִיר לְךָ כָּל מַה שֶּׁבְּיָדֶיךָ,

וְנוֹלִיךְ אוֹתְךָ לְדֶרֶךְ אֲרֻכָּה מְאֹד

שֶׁכָּל הַהוֹלְכִים בָּהּ,

אֵינָם מַגִּיעִים לְעוֹלָם לִמְחוֹז חֶפְצָם…

בָּחַר מַגְבִּישׁ לָתֵת לָהֶם אֶת כָּל אֲשֶׁר לוֹ

וְלָלֶכֶת בַּדֶּרֶךְ הַקְּצָרָה שֶׁתָּבִיא אוֹתוֹ לְבֵיתוֹ וּמִשְׁפַּחְתוֹ

וַאֲפִלּוּ יִהְיֶה חֲסַר־כֹּל.

הִתְחִיל צוֹעֵד בְּאוֹתָהּ דֶּרֶךְ.

בֵּינְתַיִם יָרַד הַיּוֹם וְחשֶׁךְ מִצְרַיִם כִּסָּה עַל הַמִּדְבָּר.

תַּנִּים יִלְּלוּ, צְבוֹעִים צָחֲקוּ וְדָמוֹ שֶׁל מַגְבִּישׁ

קָפָא בְּעוֹרְקָיו מֵרֹב פַּחַד.

פִּתְאֹם צָמְחָה מוּל עֵינָיו

דְּמוּת שׁוֹדֵד שְׁחֹרָה, רְעוּלָה.

– לְאָן אַתָּה הוֹלֵךְ לְבַדְּךָ בַּמִּדְבָּר, יְהוּדִי?

הָרֵם מִיָּד אֶת שְׁתֵּי יָדֶיךָ

וְאֵדַע שֶׁאֵין בָּהֶן חֶרֶב!


הֵרִים מַגְבִּישׁ אֶת שְׁתֵּי יָדָיו

וְהוּא רוֹעֵד כְּלוּלָב.

אָמַר לוֹ הַשּׁוֹדֵד:

– אַל תְּפַחֵד, יְהוּדִי, סַפֵּר לִי, מַה מַּעֲשֶׂיךָ כָּאן?

סִפֵּר לוֹ מַגְבִּישׁ עַל שְׁלשֶׁת הַלִּסְטִים

שֶׁלִּסְטְמוּ אוֹתוֹ…

– בּוֹא אִתִּי – אָמַר הַשּׁוֹדֵד

וְלָקַח אֶת יַד הָרוֹכֵל בְּיָדוֹ.

הָלַךְ מַגְבִּישׁ עִם הַלִּסְטִים,

כַּהֲלֹךְ יֶלֶד קָטָן עִם אָבִיו מוֹלִידוֹ

עַד לִמְעָרָה אַחַת שֶׁבָּהָר.

נִכְנְסוּ לַמְּעָרָה וְרָאָה בָּהּ מַגְבִּישׁ

אֶת חֲמוֹרוֹ וְאֶת סְחוֹרָתוֹ

וּקְבוּצַת הַשּׁוֹדְדִים גְּלוּיֵי פָּנִים

יוֹשְׁבִים סָבִיב לִמְדוּרָה קְטָנָּה וְשׁוֹתִים קָפֶה.

הִזְעִים הַשּׁוֹדֵד שֶׁהֶחֱזִיק בִּידֵי מַגְבִּישׁ אֶת פָּנָיו וְצָעַק:

– בְּנֵי־בְּלִיַּעַל!

הַחֲזִירוּ מִיָּד לְאָדָם זֶה אֶת גְּזֵלַתְכֶם,

אִם לֹא תָּעֲשׂוּ כֵּן, מָרָה תִּהְיֶה אַחֲרִיתְכֶם!

אָז פָּנָה אֶל מַגְבִּישׁ

שֶׁעֲדַיִן עָמַד חִוֵּר וְשִׁנָּיו נוֹקְשׁוֹת:

– הַאִם אַתָּה מַכִּיר אוֹתִי, יְהוּדִי?

– לֹא – הֵשִׁיב מַגְבִּישׁ בִּרְעָדָה –

לֹא, אֵינִי נִזְכָּר כְּלָל בְּמַרְאֶה פָּנֶיךָ.

– וְאֵינְךָ זוֹכֵר שֶׁהִזְמַנְתָּ לְבֵיתְךָ

אָדָם זָר שֶׁעָמַד חוֹלֶה וְכוֹאֵב

בְּכִכַּר הַשּׁוּק שֶׁבִּטְרִיפּוֹלִי,

וְסָעַדְתָּ אוֹתוֹ, עַד שֶׁהֶחֱלִים,

וְגַם שָׁלַחְתָּ אוֹתוֹ לַדֶּרֶךְ

וְגַם צֵידָה טוֹבָה נָתַתָּ לְתוֹךְ שַׂקּוֹ?

ציור 9.png
– כֵּן, עַכְשָׁו אֲנִי מַכִּיר אֶת פָּנֶיךָ,

אוֹרְחִי מְכֻבָּדִי – נִזְכַּר מַגְבִּישׁ.

– וְהִנֵּה עַכְשָׁו הִגִּיעַ אוֹתוֹ “רֶגַע שָׁחֹר” –

אָמַר הָאִישׁ.

– הַיּוֹם, אַתָּה הוּא זֶה שֶׁנָּפַלְתָּ בְּצָרָה

וְיֵשׁ בְּיָדִי לִגְמֹל לְךָ עַל חַסְדְּךָ עִמִּי.

קַח לְךָ אֶת חֲמוֹרְךָ, אֶת סְחוֹרָתְךָ וְאֶת כַּסְפְּךָ

וַאֲנִי עוֹד אוֹסִיף עַל אֵלֶּה, כָּהֵנָּה וְכָהֵנָּה.

הוֹבִיל הַשּׁוֹדֵד אֶת מַגְבִּישׁ עַד מְבוֹאוֹת טְרִיפּוֹלִי

וְגָדַשׁ אֶת הַשַּׂקִּים שֶׁעַל גַּב הַחֲמוֹר בְּכָל טוּב.

כְּשֶׁנִּפְרַד מִמֶּנּוּ לָחַשׁ לְאָזְנוֹ:

– יְדִידִי, אִם יִשְׁאֲלוּ אוֹתְךָ אַנְשֵׁי הָעִיר

מִיהוּ זֶה שֶׁהִצִּיל אוֹתְךָ בְּרֶגַע שָׁחֹר

גָּמַל לְךָ טוֹבָה וְנָתַן לְךָ אוֹר,

וּמִיהוּ זֶה שֶׁאֵינוֹ שׁוֹכֵחַ אֶת מֵיטִיבוֹ,

תָּשִׁיב לָהֶם:

– זֶהוּ הַשּוֹדֵד הַגָּדוֹל מִכָּל הַשּוֹדְדִים בְּאֶרֶץ לוּב

מַאנְסוּר אִבְּן־סַאלַם הַמְפֻרְסָם בָּעוֹלָם…
",ספרות עברית חדשה
תקוה שריג,הרי לכם בדיות,"בַּיָּמִים הָרְחוֹקִים, לִפְנֵי אַלְפַּיִם שָׁנָה וְשָׁנָה,

כְּשֶׁשָּׁלְטוּ הָרוֹמָאִים בְּאַרְצֵנוּ,

נָהֲגוּ הָרוֹמָאִים לְהִתְנַצֵּחַ עִם הַיְּהוּדִים בְּחָכְמָה.

פַּעַם בִּקֵּר יְהוֹשֻעַ בֶּן־חֲנַנְיָה בְּאַתּוּנָה

וְנִכְנַס אֵצֶל חֲכָמֶיהָ.

אָמְרוּ לוֹ הַחֲכָמִים: – סַפֵּר לָנוּ בְּדָיוֹת!

אָמַר לָהֶם: – בְּחֵפֶץ לֵב!

הַקְשִיבוּ:

– פַּעַם אַחַת הָיְתָה פִּרְדָּה שֶׁהִמְלִיטָה וָלָד

וְהָיָה פֶּתֶק תָּלוּי בְּצַוַּאר הַוַּלָד

וּבוֹ כָּתוּב לֵאמׂר:

""אֲנִי, בְּנָהּ שֶׁל הַפִּרְדָּה, דּוֹרֵשׁ לְהָבִיא לְפָנַי

מֵאָה אֶלֶף מַטְבְּעוֹת הַמְּדִינָה, עֲשׂוּיוֹת זָהָב טָהוֹר…

אָמְרוּ לוֹ חַכְמֵי אַתּוּנָה:

– רַבִּי יְהוֹשֻעַ, מִי שָׁמַע שֶׁפִּרְדָּה מַמְלִיטָה!

אָמַר לָהֶם:

– חַכְמֵי אַתּוּנָה, וְכִי לׂא בִּקַּשְתֶּם בְּדָיוֹת מִפִּי?!

הֲרֵי לָכֶם בְּדָיוֹת!",ספרות עברית חדשה
תקוה שריג,השובך החדש נשאר ריק,"פעם הייתה החצר שלנו הומה יונים. על כל הגגות, על כל הדשאים, על הברזים והממטרות, גרגרו יונים: שחורות, צחורות, מנומרות, ולאור השמש – לפעמים גם ירוקות, כתמתמות, כחלחלות, בקצות הנוצות. וכולם היו בונים שובכים: סבים לנכדיהם, אבות לילדיהם, אחים גדולים – לאחיהם הקטנים.

אפילו חבר אחד, זקן למדי, שאין לו בכלל אשה וילדים, גם הוא בנה שובך באותו זמן.

כל מיני דוגמאות היו לשובכים: בני קומות אחדות, שפתחיהם פונים רק לצד מזרח, לשמרם מפני הגשם;

כאלה שתאיהם פתוחים סביב־סביב, לכל רוח;

מהם שטוחים ורחבים, מהם – צרים וגבוהים;

מהם היו נמוכים כהישג יד, מהם גבוהים וסולם ניצב אליהם;

כולם צבועים בצבעים עליזים ותקועים בתוך ערוגות פרחים.


גם לשאול ונחום, פרחחים שובבים מכיתה ד', שעלילותיהם יכולים לספר יומם וליל, התחשק לבנות שובך גם להם וכשהם חושקים במשהו, אין דבר העומד בדרכם.

חומרים? מה הבעיה? על־יד הנגרייה יש אולי מיליון קרשים. מסמרים? לא בעיה: כיסיהם מלאים אותם! ואם אתם אומרים סולם? יקחו אצל אריה החשמלאי בבוקר השכם, כשילך לעבודה, ואחרי הצהריים, לפני שובו, יחזירוהו למקום ודי!

אלא מה, אתם אומרים בוודאי: עמוּד? והלא בדיוק לפני שבוע, כרתו עצי אקליפטוס בחורשה, שבצידי הכביש, ויש שם עמודים, ככל אוות נפשם.

נשאר עוד לחשוב על מישהו שינסר להם את הקרשים? זו אולי קצת בעיה, אבל הם יתגברו גם עליה, סמכו עליהם…

למשל כך: אבא של נחמן, גדליה, עובד בנגרייה, והם יכולים להבטיח לנחמן שגם הוא “ישתתף” בשובך שלהם והוא יבקש זאת מאבא שלו. למה לא?

וכך, תוך ימים עשרה, התנוסס שובך גבוה לתפארת, בגינת הוריו של נחום, ובשובך שישה־עשר תאים, והייתה לו גם מרפסת שסבבה אותו מכל עבריו, והיו לו גג אדום וקירות ירוקים, והעמוד שעליו התנשא השובך, היה כתום, כחלמון ביצה טרייה.

ומה עכשיו? – יונים – אתם אומרים? נכון! חוכמה להגיד.

אך מניין יקחו אותן?

והלא כל חבר שיגשו אליו לבקש ממנו יונים יגיד: אה ויגיד: בה, ולתת לא ירצה…

ומי הם, אתם חושבים, שיתחננו ויבקשו נדבות? אל תדאגו.

הם כבר יסתדרו בסדר גמור.

היונים היפות ביותר בחצר היו של יחיאל הסנדלר.

גוונים שלהן – לא היו להם מתחרים בין גוני יונים אחרות.

אבל לא רק זה: הן היו גם הכי גדולות ומפוטמות מכל היונים האחרות. נוצות החזה שלהן דמו לכדור נוצץ ולראשן עטרה כרבולת מגונדרת.

בקיצור יפהפיות!

נפשם של גיבורינו, שאול ונחום, שבני תשע היו אותה שנה, יצאה כמובן דווקא אל יוניו של יחיאל הסנדלר.

אותו יחיאל ידע טיבן של יוניו ושמר עליהן מכל משמר.

מה עשה? עמד ומתח חוט חשמל ממנורה שמעל פתח דלתו,

עד לראש השובך, ושם, התקין פנס רוח ובתוכו נורה עזה.

משאך ירד הליל, מייד הלך האור מראש השובך והאיר על כל סביבותיו.

ושאול ונחום מה יעשו? לאור היום, לא יעזו לגשת אל שום שובך, מה גם אל זה של יחיאל.

ובלילה, הרי אור כאור היום! כל הלילה!


אותה שנה האריך מאוד הסתיו את ימיו על־פני הארץ.

לא היה עדיין אף סימן קל שבקלים ליורה.

אפילו בת־ענן ככף יד לא נראתה בשמים.

וכך התקרבו ובאו ימי החנוכה.

בקיבוץ שלנו יש טקס הדלקת נרות כללי, בערב נר ראשון של חנוכה.

עם חשיכה, גורמים בכוונה להפסקת חשמל מרכזית וכולם, בוגרים וילדים, צועדים מפתחי חדריהם, אל עבר גבעת היער, כשלמפיונים דלוקים בידיהם.

במעלה “שביל החלב” (כך קוראים לשביל המוליך לבתי־הילדים) מתלכדת תהלוכת לפידים עצומה, המטפסת ועולה, כשירת אש, עד ליער. שם נדלקת כתובת־ענקית, המספרת על גבורת המכבים וגבורות ישראל.

ילדים מציגים הצגות וריקודי אש וכל הציבור שר שירי חנוכה.

ליבם של שאול ונחום שלנו לא היה נתון כלל וכלל באותם הימים, לכל נפלאות החנוכה. אבל – בהפסקת החשמל1 שבערב נר ראשון של חנוכה, הו!

בה דווקא התעניינו מאוד מאוד.

וכזאת הייתה תכניתם: הם יסתתרו בוואדי שעל־יד השובך של יחיאל הסנדלר, וברגע שיכבה החשמל, ויחיאל וילדיו יתחילו לצעוד עם הלפידים, לעבר הכיכר, שבה נערכת המסיבה,

יתקרב שאול ויעמוד על־יד השובך, נחום יעלה על כתפיו, ויכניס חת־שתיים יונים מספר אל פי השק שבידו, וזהו זה.

אתם מכירים את שאול שהוא לוקש? נכון, שאז לא היה עדיין לוקש כזה כמו היום, אבל אז הספיק הגובה של שניהם יחד, זה על כתפי זה, להגיע בדיוק לפתח השובך של יחיאל, שלא היה גבוה במיוחד,לא הוא ולא השובך שלו.


נס חנוכה לא קרה לגיבורינו. החשמל אמנם כבה, יחיאל וילדיו צעדו ולמפיונים בידיהם, שאול באמת עמד על־יד השובך ונחום באמת טיפס על כתפיו.

אבל ליתר נוחיות, נשען לרגע במרפקיו על מרפסת השובך ולפני שהספיק לאחוז אף בזנבה של יונה אחת, חרק השובך ו–ענן של יונים התעופף למרומים… האור נדלק.

שאול לחש לנחום: – שמע, קפוץ מהר ונסתלק לוואדי! נחום לחש לו בחזרה: – לך לכל הרוחות!

– טוב – אמר שאול, חלץ כתפיו מתחת ישבנו של נחום וקפץ לוואדי.

נחום נשאר תלוי בשתי ידיו בדופן השובך ומלמטה, עמד והביט בו בעניין רב, יחיאל הסנדלר, ושתי ידיו תומכות את מותניו…
",ספרות עברית חדשה
תקוה שריג,התל על יד בית השיך,"כְּמוֹ הַיּוֹם, כָּךְ גַּם פַּעַם, הָיוּ יַלְדֵי הַגַּנִּים יוֹצְאִים

לְטִיּוּלִים קְצָרִים וַאֲרֻכִּים, וְלַאסִי הַגְּבֶרֶת הָיְתָה

הַסַּיֶּרֶת. הִיא רָצָה תָּמִיד בָּרֹאשׁ, נוֹבֶרֶת וּמְרַחְרַחַת

פֹּה וְשָׁם בְּכָל תְּלוּלִית מִתַּחַת לְכָל שִׂיחַ וּבְתוֹךְ

הָעֲשָׂבִים וּבְעִקְּבוֹתֶיהָ הוֹלְכִים הַיְלָדִים.

עַל פִּי רֹב, בֶּאֶמֶת נִמְצָא מַשֶּׁהוּ בַּמָקוֹם שֶׁנָּבְרָה:

חֲפַרְפֶּרֶת, קִפּוֹד, אוֹ סְתָם עֶצֶם לְבָנָה שֶׁל פֶּגֶר.

הִיא הָיְתָה נוֹבַחַת לְעֻמַּת לַהֲקוֹת צִפֳּרִים שֶׁעָפוּ

בַּמָּרוֹם, מְקַפֶּצֶת מִסָּבִיב לַפָּרוֹת בַּמִּרְעֶה הַזָּרוּעַ,

מִתְחָרָה בְּזוּג סוּסִים שֶׁמָּשְׁכוּ עֲגָלָה, נוֹבַחַת עַל גִ’יפּ,

כּוֹעֶסֶת עַל שֶׁהִקְדִּים אוֹתָהּ, בַּדֶּרֶךְ מִן הַבַּיִת אֶל

הַכְּרָמִים, וַאֲפִלּוּ רוֹטֶנֶת עַל מָטוֹס מַרְעִים בַּשָּׁמַיִם.

כְּשֶׁהָיוּ הַיְלָדִים יוֹצְאִים לְטִיּוּל רָחוֹק, בַּטֶּנְדֶּר הַכָּחֹל,

אוֹ בְּעֶגְלַת טְרַקְטוֹר, מִי הָיְתָה הָרִאשׁוֹנָה, שֶׁקִּפְּצָה

וְעָלְתָה כְּאִלּוּ הִזְמִינוּ אֶת הָרֶכֶב סְפֵּיישְׁל בִּשְׁבִילָהּ?

כַּמּוּבָן – לַאסִי הַגְּבֶרֶת! כְּשֶׁהָיוּ הַיְלָדִים מִתְרַחֲצִים

בַּבְּרֵכָה, אוֹ בַּסַּאחְנֶה, הָיְתָה לַאסִי מִשְׁתַּכְשֶׁכֶת אִתָּם

בַּמַּיִם, תּוֹפֶסֶת מֵהֶם אֶת הַכַּדּוּר בְּשִׁנֶּיהָ, קוֹפֶצֶת עַל

הַיְלָדִים וּמְשַׂחֶקֶת אִתָּם בְּמַחֲבוֹאִים, כְּשֶׁהִיא צוֹלֶלֶת

וְנֶעְלֶמֶת לָהּ בַּמַּיִם הָעֲמֻקִּים, לְלֹא פַּחַד.

בֹּקֶר בָּהִיר וְצוֹנֵן שֶׁל סוֹף הַקַּיִץ, יָצְאוּ הַיְלָדִים, יַלְדֵי

כִּתַּת “כְּפִירִים” לְטִיּוּל. בְּכִתָּה זוֹ הָיוּ לְלַאסִי יְדִידִים

רַבִּים. כֻּלָּם יְלָדִים שֶׁגָּדְלוּ פַּעַם בְּגַן רִבְקָה. אַף עַל פִּי

שֶׁהָיוּ כְּבָר גְּדוֹלִים מְאֹד, הָיוּ קוֹרְאִים לִפְעָמִים לְלַאסִי

לְטַיֵּל אִתָּם, וְהִיא אָהֲבָה לָלֶכֶת אַחֲרֵיהֶם.

לַאסִי לֹא חָזְרָה מֵהַטִּיּוּל הַזֶּה.

אֵיךְ קָרָה הַדָּבָר? אַף יֶלֶד לֹא רָאָה וְלֹא הִרְגִּישׁ. תָּמִיד

הָיְתָה מִתְקַדֶּמֶת לָהּ לִפְנֵי כֻּלָּם, וְכָךְ גַּם הַפַּעַם. וְהִנֵּה

אֵינֶנָּה!

מַה קָּרָה לְלַאסִי? אֵיפֹה לַאסִי?

הַיְלָדִים חִפְּשׂוּ וְחִפְּשׂוּ, שָׁרְקוּ לָהּ וְקָרְאוּ לָהּ בְּקוֹלֵי

קוֹלוֹת לַשָּׁוְא.

הֵם שָׁבוּ הַבַּיְתָה שׁוֹתְקִים וַאֲפֹרִים. הֵם קִוּוּ בְּלִבָּם,

שֶׁלַּאסִי תִּקְפֹּץ לִקְרָאתָם מִגַּן ד'. אֲבָל כְּשְׁיַּלְדֵי הַגַּן

הִקִּיפוּ אוֹתָם בְּצָהֳלָה וְשָׁאֲלוּ: – אֵיפֹה לַאסִי? אֵיפֹה

לַאסִי? – הָיוּ עֲצוּבִים עוֹד יוֹתֵר.

כָּל הַיְלָדִים, הַגְּדוֹלִים וְהַקְּטַנִּים, חָזְרוּ לִסְבִיבַת בֵּית

הַשֵׁיךְ לְחַפֵּשׂ אוֹתָהּ שֵׁנִית.

מִי מָצָא אוֹתָהּ? – אֶיָל שֶׁאָמַר:

– גְּמוּרָה. מֵתָה. הָעֵנַיִם שֶׁלָּהּ פְּתוּחוֹת קְצָת, קְצָת,

סֶדֶַק צַר.

כָּךְ סִפֵּר אֱיָל וְשִׁפְשֵׁף אֶת עֵינָיו, שֶׁלֹֹּא יִרְאוּ שֶׁהֶן

רְטֻבּוֹת מִדְּמָעוֹת.

בּוֹ בָּעֶרֶב, בִּקְּשָׁה גִּילָה מֵאַבָּא שֶׁלָּה, צְבִי, לָבוֹא אֶל

הַגַּן עִם הַטֶּנְדֶּר, כְּדֵי לִנְסֹעַ לַמָּקוֹם שֶׁנִּמְצְאָה בּוֹ לַאסִי,

אֶל הַתֵּל שֶׁעַל יַד בֵּית הַשֵּׁיךְ.

מִי קָרָא וְאָסַף אֶת כָּל הַיְלָדִים? וְאֵיךְ זֶה בָּאוּ כֻּלָּם?

הֵם עָלוּ בְּשֶׁקֶט עַל הַטֶּנְדֶּר, אֶחָד אֶחָד. בַּדֶּרֶךְ אָסְפוּ

אִתָּם גַּם אֶת רִבְקָה. אַבָּא שֶׁל גִּילָה לָקַח עִמּוֹ אֶת

חֲפִירָה. הֵם נָסְעוּ לְגַן הַיָּרָק, וְשָׁם, עַל הַתֵּל שֶׁל בֵּית

הַשֵּׁיךְ, בְּדִיּוּק בַּמָּקוֹם שֶׁאֱיָל מָצָא אוֹתָהּ – רָאוּ אֶת

לַאסִי הַמֵּתָה. כְּדַאי לְסַפֵּר, לָכֶם אֵיךְ חָפַר אַבָּא שֶׁל

גִּילָה קֶבֶר, וְאֵיךְ עָזְרוּ הַיְלָדִים לְהַכְנִיס אֶת לַאסִי

לְתוֹכוֹ? לֹא, לֹא כְּדַאי, כִּי זֶה עָצוּב.

צָרִיךְ לְסַפֵר שֶׁהַיְלָדִים סִדְּרוּ אֲבָנִים בְּשֹוּרָה מִסָּבִיב

סָבִיב לַקֶּבֶר? וְשֶׁאַחַר־כָּך קָטְפוּ פְּרָחִים וְעָלִים וְכִסּוּ

אֶת כֻּלּוֹ בִּפְרָחִים? וְכָל זֹאת לְגַמְרֵי בְּעַצְמָם! אַף אֶחָד

לֹא אָמַר לָהֶם לַעֲשׂוֹת זֹאת…

חֳדָשִׁים רַבִּים לְאַחַר שֶׁמֵּתָה לַאסִי, כְּשֶׁהָיוּ הַיְלָדִים

עוֹבְרִים שָׁם, עַל יַד הַתֵּל הַיָרֹק הַמְכֻסֶּה כֻּלוֹ חֲלָמִית

סְבוּכָה וּגְבוֹהָה, הָיָה תָּמִיד מִישֶׁהוּ אוֹמֵר:

–פֹּה הַקֶּבֶר שֶׁל לַאסִי. בּוֹאוּ נִרְאֶה, אוּלַי לַאסִי פֹּה?

אוּלַי הִיא לֹא מֵתָה?",ספרות עברית חדשה
תקוה שריג,התל שעל -יד בית השיח',"יוצאים לטיולים גדולים וקטנים,

והכלבה לאסי בראש, כי היא הייתה הסיירת.

היא רצה תמיד בראש, נובחת ומרחרחת

בכל חור, תל או תלולית, שיח או תפרחת,

והילדים עם הגננת פוסעיםבעקבותיה בנחת.

על־פי־רוב נמצא משהו במקום שרחרחה:

קיפוד, חור של חפרפרת, או סתם עצם לבנה.

לאסי הייתה גם נובחת בשמחה לעומת ציפורים בשמים;

נובחת בפחד מול מטוס שטס מעל;

נובחת, קצת עצבנית, מסביב לפרות במרעה הזרוע;

מתחרה בזוג פרידות שמשכו עגלה מלאת חציר ירוק;

כועסת על טנדר שהקדים אותה בריצה,

בדרך מהבית אל כרמי הזית והענבים;

נובחת נובחת על כל מה שהתנועע פה ושם.


כשהיו הילדים יוצאים לטיול רחוק בג’יפ,

או בעגלת טרקטור, מי הייתה קופצת ועולה ראשונה?

לאסי כמובן, הזריזה מכולם, לאסי הגברת.

וכשהיו מתרחצים־משתכשכים בבריכה, או בסאחנה,

הייתה לאסי משחקת איתם במים,

תופסת הכדור בשיניים, צוללת־נעלמת לרגע כאבן

ושבה ומופיעה, צוחקת, מתנערת, מתלקקת.


בוקר נאה אחד, בהיר וצונן מעט של סוף קיץ,

יצאו ילדי כיתת “כפירים” לטיול.

בכיתה זו היו ילדים אחידים, חברים ישנים של לאסי,

מזמן שהיו בגן.

לאסי קפצה על המשאית שבה נסעו.

לאסי לא שבה מעולם מטיול זה.

– איך זה קרה?

– אולי נחש הכיש אותה?

– אולי התייבשה בצמא?

ילדי “כפירים” חיפשו, חיפשו, ולא מצאו.

הם שבו הביתה שותקים, אפורים, קודרים.

הם קיוו בליבם, שכאשר יגשו קרוב לגן־הילדים,

תקפוץ לאסי מולם ותנבח בשמחה כדרכה.

אבל ילדי הגן יצאו לקראתם ושאלו:

– איפה לאסי? – הבינו שבאמת אבדה.

כל ילדי הגן עם רבקה הגננת

יצאו לבית השיח' לחפש אחריה. לשווא.

לבסוף, נמצאה. מי מצא אותה? איל.

– היא גמורה. היא מתה.

העיניים שלה פתוחות, אבל היא לא זזה בכלל. –

כך סיפר איל בן החמש, ושפשף את עיניו.

– היא שוכבת שםבין העשבים, מאחורי בית השיח'…


בו בערב, ביקשה גילה, ילדת הגן,

מאבא שלה, צבי, לנסוע עם הילדים לבית־השיח'.

מי קרא ואסף את כל הילדים אל חצר הגן?

לא גילה, לא צבי, לא רבקה. אף לא אחד,

הם הרגישו בעצמם ובאו.

על־יד בית־השיח' עמדו כולם במעגל

והיביטו בלאסי שהייתה שרועה באמצע.


כדאי לספר שצבי חפר במקום בור,

עטף את לאסי בשק גדול

וכל הילדים ביחד נשאו את לאסי והכניסו אותה לחור?

לא כדאי. זה עצוב.

אחרי שכיסו את הבר בעפר הטרי, החום והרענן,

הביאו הילדים, כל אחד, אבנים

וסידרו אותן בשורה מסביב לעפר התחוח

ואחר־כך חיפשו ומצאו ענפי שיחים ירוקים

וסידרו אותם יפה על הקבר.

נדב אפילו מצא חצב, כי כבר היה חודש אלול.

ככה עשו כולם יחד תל קטן חדש על־יד בית־השיח'.

אפרת הגדולה, מכיתת “כפירים” כתבה כך:


לאסי החמודה אייך?

האם באמת את מתה לגמרי?

האם את ישנה שנת עולמים?

אנחנו אומרים לך בליבנו:

שלום לך, לאסי.",ספרות עברית חדשה
תקוה שריג,התפילין,"אגב חיפושי אחר מזוודתו של הרברט, נכנסתי למחסן הזה.

הרברט היה רפתן הולנדי, שהחליט לקום ולעזוב את קבוצתנו,

שעל־יד המעיין.

הוא חיפש לו משק גדול, אשר ריפתותיו מלאות פרות.

בריפתנו היו, באותם ימים, שמונה, או עשר פרות בלבד.

אותו מחסן היה צריף ישן נושן, שהפרוץ היה רב בו על העומד,

ודחוסים היו בו, בערבוביה, העשויה לייאש,

מזוודות, תרמילים, תיבות וצרורות.

פתאום נפלה עיני על רצועת עור שחורה,

שביצבצה מתחת למכסהו של סל־קש ענק, בפינה אחת.

היא היתה רכה ומבהיקה בברק עמום ועשיר – תאווה לעיניים.

חמדתי בה, לעשותה לי חגורה לשמלת־השבת הרקומה שלי.

משכתי בה כל עוד ניתנה להימשך,

חיתכתי אותה בשיני, וכבר היתה בידי.

תחבתי אותה לכיסי, חיפשתי ומצאתי על נקלה

את המזוודה של הרברט ההולנדי,

ומיהרתי לצאת מן הצריף המחניק, שריחו כבד,

ריח של קורי עכביש וצפיעי עכברים.

נעלתי מאחורי את דלת הצריף החורקת באנחת רווחה.

מייד ניגשתי אל אדולף הסנדלר

והוא חיבר לי בנפש חפצה אבזם מבריק לחגורתי,

כשהיה מחדד בפני המסמיקים, אחדים מחידודיו הגסים.

הודיתי לו על טרחתו וחזרתי לי למחסן־הבגדים

שמחה בהצלחתי הכפולה:

המזוודה המבוקשת היתה בידי וגם חגורה נפלאה,

שלא היתה כמוה לאף אחת מבנות הקבוצה.


אותו יום, ערב שבת היה, ולאחר טבילת ערבית במעיין,

שבו היינו רוחצים,

לבשתי את שמלתי הלבנה, הרקומה

וחגרתי למותני את החגורה החדשה.

פתאום חשתי בעצמי, שמבעד לרוחי הטובה עלי,

אני נטרדת מרגע לרגע, יותר,

עד שהיתה הטִרדה למצוקה שתפסה אותי כולי.

־ האם גנבתי את החגורה? והלא היו כל חפצינו שייכים לכולנו,

ולא היה אצלנו שום “שלי – שלי, ושלך שלך”,

מהו הדבר הטורד והמציק הזה, שהשתלט עלי?

לאחר קבלת השבת והארוחה, טיפסנו גבוה בגלבוע

וישבנו שם על הסלעים.

ליל־השבת הסהור שזרח על העמק מקצה,

עשה אותנו עצובים ורגישים,

ואת השירים החסידיים שבפינו – לשירי געגועים.

לידי ישב נער חרישי, חיוור פנים,

שעיניו הגדולות נדמו לי כשתי בארות של אפילה,

עיניו אלו העלו בי זכר פניו של אבי.

אלה הפנים שהיכרתי רק מן התצלום הנושן,

שנותר לי לאחר מותו, בעודני ילדה קטנה.

כן, הינה פניו פני הנער,

שתפילין־של־ראש הדוקים למצחו הלבן הגבוה,

והתפילין־של־יד כרוכים לזרועו השמאלית – – –

לפתע ידעתי בבטחה גמורה, שהחגורה החדשה שעל מותני

רצועת תפילין היא, ממזוודתו של נער זה,

בעל הפנים החיוורים של בן־רב.

פתאום ראיתי בי, שבתוכי פנימה,

כבר ידעתי זאת למן הרגע הראשון.


במוצאי־שבת, נכנסתי לחורשה, הדלקתי אש בזרדים יבשים

ושרפתי את הרצועה, עד אפר.

כך נוהגים לעשות לחפצי קדושה, שאין להם שימוש.

ועדיין לא נמס הסלע שרבץ על ליבי.",ספרות עברית חדשה
תקוה שריג,התצפיתנים הנועזים,"גיבורי הסיפור הזה הם נחום ואריה כהן

בקיץ תרפ""ט, יצא “הליגיון” למחנה־הקיץ שלו בקריית־ענבים.

הילדים ומדריכיהם נטו את אוהלי השמיכות בתוך מטע עצי־זית על מדרון ההר.

מענפים של עצי סרק, שאספו בסביבה הקימו “מטבח” כהלכתו, היכל־ירק, שעל זיזי כתליו הענפים תלו את המחבתות שהביאו ממטבחי אמותיהם.

“בארון־אוויר” קלוע כולו ענפים רעננים, ריחניים, ניצבו מיני1 הירקות, הפירות, הגריסים, האורז והאטריות.

מים שאבו בפחים, ממעיין קטן שנבע בסביבה,

על כירה בחוץ בקרבת מקום, שבעה בה אש תמיד,

בישל אריה, אשף הבישולים, מרק טעים, דייסת אורז עם צימוקים,

קפה ואפילו פודינג!

לפני כל ארוחה הדהדו קולות ה“כיפק” למרחוק,

ואחרי כל ארוחה ליקקו הכול את אצבעותיהם ואמרו לאשף:

־ אריה, אין טבח כמוך בעולם! ־ והוא חייך חיוך רחב ואמר:

־ עוד תראו, חכו!

מאה ועשרים ילדים היו במחנה, מגיל תשע ועד ארבע־עשרה,

ואוהליהם צופים אל מול הכפר אבו־גוש, שלא הצטיין באהבת־ישראל יתירה…

עוד במאורעות תרפ""א, נודעו תושביו בתהלוכות שלהם מכפרם,

עולים לירושלים ומשתוללים בה ברחובות בנפנוף סכינים ואלות…

מפקדי המחנה ידעו על המתיחות בארץ, אך עדיין חיכו.

המחנה התנהל לפי שעה כסדרו.

על ההחמרה במצב ועל מאורעות דמים שעלולים לפרוץ מדי רגע, נודע להם כשהופיעו בחורי “ההגנה” מן העין, לדון עם המדריכים הבכירים על דרך חילוץ הבטוחה ביותר הבאה בחשבון – של כל המחנה,

והובלת כל הילדים לבתיהם…

לאחר ידיעות אלו אספו המדריכים את כל הילדים, מקטן ועד גדול, סיפרו להם על המצב ועל ההחלטה, בנוכחות אותם “בחורים”.

בשעת השיחה, קמו מספר נערים, בני ארבע־עשרה ואמרו:

– אנחנו לא רוצים לחזור העירה! אנחנו נישאר כאן להגן על קריית־ענבים!

המדריכים לא הופתעו מדברי הנערים, אבל הבחורים מן “ההגנה” נדהמו למראה השקט שבו קיבלו כל הילדים את תמונת־המצב.

אף לא ילד אחד החוויר, בוודאי שלא בכה, או נתפש לבהלה.

“הבחורים” סיכמו פה אחד: – אנחנו באמת נכניס את “הגדולים”, בני הי""ד, למערכת ההגנה על קריית־ענבים! אלה חבר’ה נפלאים!

הם יהיו מצויינים בתצפית, אבל כיוון שמספר המתנדבים היה גדול מן הנחוץ – ערכו הגרלה ונבחרו חמישה־עשר נערים.

הזוכים המאושרים נשארו ואמנם היו שטוחים יומם ולילה,

צמודים בגחונם על סלעים – היערות העוטפים עכשיו את ההרים, טרם היו.

בכל פעם שצפו בתנועה על הכביש, רץ האחד למפקדה בקבוצה והשני נותר לבדו.

כך נהגו בכל נקודת תצפית, מסביב סביב לקריית־ענבים;

כך עשו במשך יממה שלימה, רק אז ישנו מספר שעות באחד מחדרי הקבוצה, לקראת התצפית הבאה.

(רק כעבור שנים רבות, סיפרו לילדיהם, עד כמה שקשקו אז מפחד ועד כמה דבקו בסלע… )

את אלה שלא זכו בהגרלה ואת כל ילדי המחנה הקטנים,

העבירו לירושלים במשאיות של המשטרה הבריטית.

הילדים נדחקו בעשרותיהם אל מתחת לברזנט שפרשו מעליהם,

כשילד שוכב על ילד, “בקומות”.

את הנסיעה הזאת ערכו בשעת דמדומים, תחת שמים אדומים של חודש אב.

אותו יום עצמו היו השחיטות בחברון.

המאורעות קיבלו תאוצה חמורה, משעה לשעה.

ואז החליטו להשיב לביתם גם את התצפיתנים הצעירים,

לא משום שלא היו כשרים למשימתם, אלא מכובד האחריות כלפי הוריהם.

גם הם הוחזרו במשלוח המשטרה הבריטית, יומיים מאוחר יותר.

כל הדרך הקשיבו מתחת לברזנט ליריות וליריות שכנגד.

זו הייתה חוויה “הגנתית” אמיתית, מרטיטה, מבַגרת.

למרחת, כשהתאספו, למרות המצב, בצריף הליגיון,

נשלחו לסייע בידי מאות הפליטים שהיגיעו לבית־שטראוס

ולבתי־ספר שונים – בהבאת מים ומיני מזונות ושמיכות.

לאחר הרגיעה באו לצריף משה שוואבה וחברים מ“מפקדת ההגנה” שהיו כזכור מוּכָּרים היטב לכמה חבר’ה, והשביעו אותם (מחדש( ל“הגנה”.

נושא “צחצוח הנעליים” לא הוזכר אף בהגה, נשכח כליל,

עד לשעה שנכתב עליו בסיפור “הליגיונרים בתפקיד” שבספרנו זה…
",ספרות עברית חדשה
תקוה שריג,והחתול מה עלה בגורלו?,"אַף־עַל־פִּי שֶׁהָלַךְ לַמַּעֲרָב, מָצָא גַּם הוּא אֶת מְעָרָתוֹ שֶׁל אָדָם

וְעַכְבָּרִים בָּהּ שׁוׂרְצִים לָרֹב.

יָשַׁב בִּמְעָרַת אָדָם הָרִאשׁוֹן וְשָׂמַח עַל הָעַכְבָּרִים שֶׁנִּמְצְאוּ לוֹ וּטְרָפָם בְּכָל פֶּה.

שָׂמַח הָאָדָם עַל הֶחָתוּל, שֶׁמְּנַקֶּה מְעָרָתוֹ מִן הָעַכְבָּרִים.

אֲבָל בִּמְעָרַת הָאָדָם מָצָא הֶחָתוּל גַּם אֶת רֵעוֹ הַכֶּלֶב…

אָמַר הַכֶּלֶב אֶל הֶחָתוּל:

– לָמָּה בָּאתָ הֵנָּה? וְהֲלֹא הִבְטַחְנוּ זֶה לָזֶה שֶׁלֹּא נֵלֵךְ לְאוֹתוֹ מָקוֹם?!

מֵפֵר שְׁבוּעָה אַתָּה! מַבְטִיחַ וְלֹא מְקַיֵּם!

הִתְחִילוּ הַכֶּלֶב וְהֶחָתוּל רָבִים זֶה עִם זֶה,

וּמֵאָז רָבִים כְּלָבִים וַחֲתוּלִים זֶה עִם זֶה עַד עֶצֶם הַיּוֹם הַזֶּה.

וְלֹא יָדְעוּ הַכֶּלֶב וְהֶחָתוּל שֶׁהָעוֹלָם הוּא עָגֹל, וּמִי שֶׁהוֹלֵךְ לְמַעֲרָב וּמִי שֶׁהוֹלֵךְ

לְמִזְרָח – סוֹפָם שֶׁיִּפָּגְשוּ…
",ספרות עברית חדשה
תקוה שריג,"וזהו הבית שבו נשפכו מים,דם,נפט ודמעות מרות","יום אחד חלתה בת־ציון, המטפלת בגן ב'.

אמרו עדה ושלומית לילדים:

–לכו לכם להסתובב בסביבה הקרובה,

אנחנו ננקה את הבית אחת ושתיים, ונקרא לכם לטייל.

בסדר?

– בסדר! – קראו הילדים, שאהבו מאוד לשוטט לבדם.

ילדים אחדים הלכו הנה, ילדים אחרים הלכו שמה,

ושלושה מהם, שני בנים ובת, כולם בני ארבע, הלכו למקום רחוק, לשפת הוואדי.

שם היה הבית הבנוי מבוץ, שבנה ברוך, זוכרים?

בבית הזה לא היו עדיין, אפילו לא פעם אחת.

ניסו הילדים לפתוח את הדלת ולא הצליחו. ניסו שנית ושוב לא הצליחו.

מה עשו?

הסתובבו סביב הבית וראו שיש שם אשנבים גבוהים, פתוחים, וחלון אחד – נמוך וסגור.

שברו באגרוף את השמשה בחלון הנמוך ונכנסו דרכו לתוך החדר.

הילדה הקטנה, שנכנסה אחרונה, פצעה את היד, משברי הזכוכית.

מפצעה זב דם רב והיא נבהלה מאוד מן הדם

והיא צרחה ושפכה דמעות רבות כים.

בחדר שררה חשיכה ולא היה בו שום דבר מעניין, בעצם.

רצו לצאת ופחדו שמא ייפצעו גם הם מן השמשה השבורה.

העמידו כיסא על השולחן ורצו לצאת מאשנב גבוה, אבל לא הצליחו לטפס והכיסא התהפך.

נפל הילד המטפס, נפלה גם המנורה שעמדה על השולחן ו– נשברה.

נשברה המנורה, נשפך הנפט מתוכה על כל הרצפה

וגם אגרטל נשבר והמים התערבו בנפט השפוך על כל הרצפה.

נבהלה הילדה הבוכה כל כך, עד שמרוב פחד יצא לה פיס במכנסיים,

ומן המכנסיים, זרם לו על הרצפה…

– אמא’לה, אבא’לה, עדה’לה, שלומית’לה!

מרגישים את עצמם עזובים, לבדם בכל העולם.

עכשיו נשאיר את הילדים הבוכים בבית־הבוץ החשוך,

יושבים רטובים ובוכים בתוך הנפט, המים, הדם, והפיס ונחזור אל גן ב'.

עדה ושלומית, שגמרו אחת־ושתיים לנקות את הבית,

יצאו החוצה ומצאו את כל הילדים בסביבה.

באמת? כולם?

לא! שלושה ילדים חסרו, שני בנים ובת, שלושתם כבני ארבע.

קראו להם בשמותיהם, לבנים ולבת, אבל הם לא שמעו את קולן,

כי בית־הבוץ של ברוך היה רחוק, על־יד הוואדי.

רצו עדה ושלומית וכל ילדי הגן אחריהן למזכירות ואמרו להם:

– אתם יודעים מה קרה?!

שלושה ילדים, שני בנים ובת, הלכו לאיבוד!

יצאו שני בחורים, חברי מזכירות, מבוהלים לאורווה,

עלו על סוסים ויצאו לשדות, לחפש את הילדים שהלכו לאיבוד.

ועדה ושלומית, ושאר הילדים איתן, הלכו מבית לצריף,

מצריף לאוהל וכמובן, לחדר־האוכל,

אבל לא מצאו את הילדים שהלכו לאיבוד.

פתאום, הבריק ברק בראשה של עדה:

– אולי הם בכלל בבית־הבוץ של ברוך?

הלא תמיד היו סקרנים לראות מה יש בתוכו!

שלא ככל החדרים בחצר שהיו פתוחים, לא נעולים,

היה ברוך נועל את דלת בית־הבוץ

כיוון שהיה כל כך רחוק, על־יד הוואדי…

(כיום זה ממש בלב החצר, והוא ביתה של רינה,

סבתא של ורד ואביב, זוכרים?)


ובאמת, כשהתקרבו עדה, שלומית והילדים לאותו הבית,

שמעו אוזניהם את צווחות הילדים האבודים, המסכנים,

שצרחו במקהלה: – אמא’לה, אבא’לה, עדה’לה, שלומית’לה!

– הילדים נמצאו! הילדים כאן! – קראו כולם בשמחה.

ואז בדיוק, היגיעו חברי המזכירות,

שהיו במקרה גם אבות הילדים האבודים, רכובים על סוסים,

ופניהם עצובות, משום שלא מצאו את הילדים…

מי שחושב שברוך כעס על מה שעשו הילדים בבית שלו, טועה!

הוא דווקא בא לגן, לכל הילדים סוכריות נתן,

ואמר להם שזה בכלל לא נורא, הבלגן, כי בסך־הכול הם ילדי גן!

הוא יתקן את השמשה, ישיג מנורה וגם אגרטל חדש וסיפר,

שאת כל מה שנשפך על הרצפה,

הנפט והדיו, המים, הדם והפיס והעיקר – הדמעות,

כבר ניגב מזמן ולא נשאר מהם אפילו סימן.

איזה בחור טוב היה ברוך, אוהב הילדים

ואז עוד לא היו לא אפילו אשה ובנים…
",ספרות עברית חדשה
תקוה שריג,וכך שרים הילדים בישראל:,"עַל שְׂפַת יָם כִּנֶּרֶת

אַרְמוֹן רַב תִּפְאֶרֶת,

גַּן אֵל שָׁם נָטוּעַ

בּוֹ עֵץ לֹא יָנוּעַ.

מִי גָּר שָׁם?

רַק נַעַר

כְּעוֹף בִּדְמִי יַעַר

לוֹמֵד שָׁם תּוֹרָה הוּא

מִפִּי אֵלִיָּהוּ.
",ספרות עברית חדשה
תקוה שריג,"ולד של אדם,למה הוא דומה?","חַכְמֵי הַתַּלְמוּד הָיוּ דָּנִים בְּעוֹלָם וּמְלוֹאוֹ.

אָמַר רַבִּי שִׂמְלַאי:

"" – לְמָה דּוֹמֶה וָלָד בְּבֶטֶן אִמּוֹ?

לְסֵפֶר שֶׁדָּפָּיו מֻנָּחִים זֶה עַל זֶה:

שְׁתֵּי יָדָיו עַל שְׁתֵּי צְדָעָיו (רַקּוֹתָיו);

שְׁתֵּי זְרוֹעוֹתָיו עַל שְׁתֵּי שׁוֹקָיו;

שְׁנֵי עַקֵבָיו עַל שְׁתֵּי עַגְבוֹתָיו (אֲחוֹרָיו);

רֹאשׁוֹ מֻנָּח לוֹ בֵּין בִּרְכָּיו;

פִּיו סָתוּם וְטַבּוּרוֹ פָּתוּחַ,

הוּא אוֹכֵל מִמַּה שֶּׁאוֹכֶלֶת אִמּוֹ;

אֵינוֹ מַפְרִישׁ מִנְּקָבָיו, פֶּן תָּמוּת אִמּוֹ;

כֵּיוָן שֶׁיָּצָא לַאֲוִיר הָעוֹלָם –

נִפְתָּח הַסָּתוּם (הַפֶּה, הָאַף וְנִקְבֵי הַהַפְרָשָׁה) וְנִסְתָּם הַפָּתוּחַ (הַטַּבּוּר)

שֶׁאִלְמָלֵא כֵּן, אֵינוֹ יָכוֹל לִחְיוֹת אֲפִלּוּ שָׁעָה אַחַת.""
",ספרות עברית חדשה
תקוה שריג,השבת השחורה של חנוכה,"יוֹם אֶחָד, בְּעֶרֶב־שַׁבָּת־שֶׁל־חֲנֻכָּה,

חָשְׁקוּ נְשׁוֹת הַקּוּסְבָּה לְהִתְאַסֵּף

בַּ“קוּסְבָּה”, שֶׁאֶחָד מִשְּׁמוֹת הַגֶּטוֹ הוּא בְּלוּב,

לִשְׁתּוֹת תֵּה מָתוֹק,

לִזְלֹל סֻפְגָּנִיּוֹת,

וּלְרַכֵל בְּצַוְתָּא.

עִם זֹאת, חָשְׁשׁוּ פֶּן לֹא יַסְפִּיקוּ

לְהָכִין לִכְבוֹד שַׁבַּת חֲנֻכָּה

סְעֻדָּה שְׁמֵנָה וּטְעִימָה כַּהֲלָכָה.

חָשְׁבוּ חָשְׁבוּ, עַד שֶׁמָּצְאוּ:

הֵן תִּלְכֹּדְנָה אֶת הַחַמָּה בַּצָּהֳרַיִם

לְתוֹךְ דְּלִי מָלֵא מַיִם

ציור 10.png
וּבָעֶרֶב, עִם שְׁקִיעַת הַחַמָּה

תָּאִיר לָהֶן הַחַמָּה הַחֲבוּיָה בַּמַּיִם

וְכָךְ יֶאֱרַךְ יוֹמָן כֶּפֶל כִּפְלַיִם…

יָשְׁבוּ, שָׁתוּ, זָלְלוּ, רִכְלוּ אֵין־קֵץ,

עַד שֶׁשָּׁקְעָה הַחַמָּה.

מִהֲרוּ לְהוֹצִיא אֶת הַחַמָּה הַחֲבוּיָה בַּמַּיִם

כְּדֵי שֶׁיִּתְלוּ אוֹתָהּ עַל עֵץ,

וְתָאִיר לָהֶם אֶת אוֹר הַיּוֹם,

וְהֵן תָּכֵנָּה אֶת סְעֻדַּת שַׁבָּת־שֶׁל־חֲנֻכָּה.

וְהִנֵּה, לֹא הָיְתָה שׁוּם חַמָּה בַּדְּלִי,

כְּמוֹ לֹא נִבְרְאָה…

יָשְׁבוּ נְזוּפוֹת בַּחֲשֵׁכָה.

בָּאוּ הַבְּעָלִים מִבֵּית־הַכְּנֶסֶת

וְהִנֵּה אֲפֵלָה בַּבָּתִּים

וּבִמְקוֹם נִצְנוּץ נֵרוֹת חֲנֻכָּה –

חֲשֵׁכָה קָשָׁה וּשְׁתִיקָה…


סִפְּרוּ הַנָּשִׁים הַפְּתַיּוֹת לַבְּעָלִים

עַל מַעֲשֵׂיהֶן בְּאוֹתוֹ יוֹם…

הָיְתָה זוֹ הַפַּעַם הָאַחַת וְהַיְּחִידָה,

בְּדִבְרֵי יְמֵי הַקּוּסְבָּה

שֶׁשָּׁרְתָה חֲשֵׁכָה עַל בָּתֵּי יִשָׂרָאֵל

וְאֵין יוֹצֵא וְאֵין בָּא…
",ספרות עברית חדשה
תקוה שריג,זעת אפים שוה זהב פרוים,"פַּעַם בָּא נַעַר צָעִיר לִפְנֵי אִישׁ עָשִׁיר

וּבִקֵּשׁ לַעֲבֹד לְמַעֲנוֹ.

שָׁאַל הֶעָשִׁיר:

– וּמַהוּ הַשָּׂכָר אֲשֶׁר תְּבַקֵּשׁ, הַנַּעַר?

הוֹצִיא הַנַּעַר מִכִּיסוֹ מַטְלִית צֶמֶר וְאָמַר:

– כְּמִשְׁקַל מַטְלִיתֶ־צֶמר זוֹ.

הִתְפַּלֵא הֶעָשִׁיר עַל הַשָּׂכָר הַמּוּעָט שֶׁמְּבַקֵּשׁ הַנַּעַר,

אֲבָל נֶעְתַּר לְבַקַּשַׁתוֹ שֶׁהָיְתָה לְטוֹבָתוֹ.

עָבַד הַנַּעַר הַצָּעִירֵ אֶצל הֶעָשִׁיר

בְּכָל עֲבוֹדָה קָשָׁה וּמְפָרֶכֶת

וְנִגֵּב אֶת זֵעָתוֹ בְּמַטְלִית־הַצֶּמֶר…


כַּעֲבֹר שָׁנָה לַעֲבוֹדַת הַנַּעַר, הֵבִיא הֶעָשִׁירֹ מֹאזְנַיִם,

בִּכְדֵי לִשְׁקֹל אֶת מַטְלִית־הַצֶּמֶר

וּלְשַׁלֵּם לַנַּעַר אֶת מַשְׂכֻּרְתוֹ כְּבַקָּשָתוֹ.

שָׂם הֶעָשִׁיר אֶת מַטְלִית־הַצֶּמֶר עַל הַכַּף הָאַחַת,

וְאֶת שִׁקְלֵי הַזָּהָב עַל הַכַּף הַשְּׁנִיָּה,

וְהָיָה מוֹסִיף שֶׁקֶל אַחַר שֶׁקֶל

וַעֲדַיִן הָיְתָה כַּף מַטְלִית־הַצֶּמֶר כְּבֵדָה יוֹתֵר.

הִשְׁתּוֹמֵם הֶעָשִׁיר, גַם נֶחֱרַד לַמַּרְאֶה, וְשָׁאַל:

– הַאִם יוֹדֵעַ אַתָּה אֶת סוֹד הַמֹאזְנַיִם, נַעַר?

– בְּוַדַּאי! – הֵשִׁיב הַנַּעַר,

– זֶהוּ מִשְׁקָלָהּ שֶׁל הַזֵּעָה שֶׁהִזַּעְתִּי

כְּשֶׁעָבַדְתִּי אֶצְלְךָ כָּל יְמוֹת הַשָׁנָה…

הִסְכִּים הֶעָשִׁיר לְחָכְמַת הַצָּעִיר

וְשִׁלֵּם לֹו תְמוּרַת זֵעָתוֹ שִׁקְלֵי זָהָב, טָבִין וּתְקִילִין.",ספרות עברית חדשה
תקוה שריג,זריז ואמא של יוטל,"אַתֶּם עוֹד זוֹכְרִים את הַגּוּר, “זָרִיז”, מִגַּן א',

אָחִיהָ הַתְּאוֹם שֶׁל לַאסִי, שֶׁהָיָה יָשֵׁן בָּעֶמְדָּה, שֶׁעַל יַד

מִגְדַּל הַמַּיִם מִפְּנֵי שֶׁנָּבַח וְהִפְחִיד אֶת שׁוֹמְרוֹת

הַלַּיְלָה? זֶהוּ בְּדִיּוּק!

כִּמְעַט שֶׁשָּׁכַחְנוּ אוֹתוֹ שָׁם בָּעֶמְדָּה, כְּשֶׁהָיָה תִּינוֹק.

טוֹב שֶׁנִּזְכַּרְנוּ בּוֹ. עַכְשָׁו נְסַפֵּר עָלָיו.

זָרִיז זֶה הָיָה לְבַנְבַּן וּכְתָמִים לוֹ זְהֻבִּים, אָזְנָיו אֲרֻכּוֹת

וּתְלוּיוֹת מַמָּשׁ כְּאָזְנֶיהָ שֶׁל לַאסִי, הַתְּאוֹמָה שֶׁלּוֹ.

עֵינָיו חַדּוֹת, וְכֻלּוֹ – לֹא גָּדוֹל וְלֹא קָטָן, אֲבָל הָעִקָּר

– זָרִיז אָהַב יְלָדִים כְּמוֹ אֲחוֹתוֹ לַאסִי. וְיַלְדֵי הַגַּן?

גַּם הֵם הֵשִיבוּ לוֹ אַהֲבָה. וּבְכָל זֹאת הָיוּ אִתּוֹ צָרוֹת

צְרוּרוֹת! זָרִיז לֹא חַי עִם הַיְלָדִים בְּתוֹךְ הַגַּן, כְּמוֹ

לַאסִי, וְלֹא הָיָה לוֹ מַזָּל בִּכְלָל.

כשהיה תינוק.png
מַדּוּעַ? כִּי אִמָּא אַחַת, זֹאת אִמָּא שֶׁל יוֹטָל

הַקְּטַנָּה, פָּחֲדָה מְאֹד מִפְּנֵי כְּלָבִים בִּכְלָל, וּמִפְּנֵי

זָרִיז – בִּפְרָט. זָרִיז, שֶׁהָיָה כְּלַבְלָב חָכָם, יָדַע שֶׁעַל מִי

שֶׁפּוֹחֵד מִפָּנָיו – כְּדַאי לִנְבֹּחַ, וְלַעֲשׂוֹת רשֶׁם. לָכֵן,

כְּשֶׁהָיְתָה אִמָּא זוֹ מִתְקָרֶבֶת לַבַּיִת, לְהִתְרָאוֹת עִם

הַיַּלְדָּה שֶׁלָּה, יוֹטָל, הָיָה זָרִיז הָרִאשׁוֹן שֶׁהִרְגִּישׁ

בָּהּ. הוּא נָבַח עָלֶיהָ בְּזַעַם, חָשַׂף שִׁנָּיו וְהָפַךְ עוֹלָמוֹת.

נָכוֹן שֶׁלְּהִתְנַפֵּל לֹא נָהַג, כִּי פָּחַד! אֲבָל לִנִבֹּחַ אֵימִים

דַּוְקָא יָדַע, וְעוֹד אֵיךְ! עָדָה קָשְׁרָה אֶת זָרִיז בִּרְצוּעָה

לְמַטָּה, בֶּחָצֵר, עַל יַד הַקּוֹמְבַּין הַיָּשָׁן. שָׁם הָיָה בִּיתָן

קָטָן, שֶׁפַּעַם פַּעַם שִׁמֵּשׁ דִּיר לִגְדִי לָבָן. כְּשֶׁגָּדַל

הַגְּדִי וְנַעֲשָׂה תַּיִשׁ, הֶחֱזִירוּ אוֹתוֹ לַדִּיר הַגָּדוֹל. מֵאָז

עָמַד הַבִּיתָנְ’צִ’יק רֵיק. עַכְשָׁו הָפַךְ לִמְלוּנָה נֶהְדֶּרֶת

לְזָרִיז.

הַיְלָדִים מָתְחוּ מִסָּבִיב לְבֵיתוֹ רֶשֶׁת בַּרְזֶל, לְגָדֵר, וְכָךְ הָיְתָה לוֹ גַּם חָצֵר.

בְּכָל בֹּקֶר הָיוּ פּוֹתְחִים לְזָרִיז אֶת

הַפִּשְׁפָּשׁ וְהוּא הָיָה מְקַפֵּץ וּמְשַׂחֵק לוֹ בֵּין הַיְלָדִים

בְּצָהֳלָה.

אִמָּא שֶׁל יוֹטָל הָיְתָה בָּאָה לִרְאוֹת אֶת

יַלְדָּתָהּ בְּכָל יוֹם, לִפְנֵי שֶׁאָכְלָה אֶת אֲרוּחַת הַצָּהֳרַיִם.

אוֹתָהּ שָׁעָה, הָיוּ הַיְלָדִים, לְבוּשִׁים בִּגְדֵי שֵׁנָה לְבָנִים,

מִתְחַמְּמִים בְּשֶׁמֶשׁ הַחֹרֶף הַטּוֹבָה, מְטַפְּסִים בַּסֻּלָּם,

עוֹלִים בַּקּוֹמְבַּין, אוֹ מִתְרוֹצְצִים בְּמִשְׂחַק הַ“תּוֹפֶסֶת”.

לְפֶתַע, הָיָה זָרִיז פּוֹצֵחַ בִּנְבְיחַת חָרוֹן. מִיָּד קָמָה מְהוּמָה

וּמְבוּכָה, בּוּקָה וּמְבֻלָּקָה. כֻּלָּם הָיוּ מַתְחִילִים לִצְעֹק

יַחַד עִמּוֹ:

– עָדָה! אִמָּא שֶׁל יוֹטָל בָּאָה!


יוטל באה.png

וְאָז הָיוּ כֻּלָּם רָצִים, כִּנְשׁוּכֵי נָחָשׁ,

לִתְפֹּס מַהֵר אֶת זָרִיז הַמִּסְכֵּן וּלְהַחֲזִיק בּוֹ, כְּדֵי שֶׁלֹּא

יִנְבַּח עַל אִמָּא זוֹ. אֲבָל הוּא, מַעֲשֵׂה שָׂטָן, הָיָה נִמְלָט

מִידֵיהֶם וּמִסְתַּלֵּק. לְאָן? – אֶל מוּל פְּנֵי הָאֵם הַנִּרְדֶּפֶת

שֶׁהָיְתָה נִתְקַעַת בַּמָּקוֹם, חִוֶּרֶת כַּסִּיד. סוֹף-סוֹף, הָיְתָה

עָדָה מַצְלִיחָה לְהַחֲזִיק בְּנַבְחָן הַזַּעֲמָן וְלִקְשֹׁר אוֹתוֹ

בַּמְּלוּנָה. יוֹטָל הָיְתָה תָּמִיד בּוֹכָה וְאַחַר כָּךְ, כְּשֶׁאִמָּא

שֶׁלָּהּ הָלְכָה, הָיְתָה מוֹצֶצֶת אַרְבַּע אֶצְבָּעוֹת בְּבַת אַחַת,

וּבָּאֲגוּדָל הָיְתָה מְגָרֶדֶת אֶת הָאַף שֶׁלָּהּ. לְבַסּוֹף, בָּאָה

פַּעַם אִמָּא שֶׁל יוֹטָל אֶל עָדָה, וְדָרְשָׁה מִמֶּנָּה בְּתֹקֶף,

לְסַלֵּק אֶת זָרִיז מֵהַגַּן, וְדַי. נִמְאַס לָהּ – אָמְרָה.

עָדָה הִסְבִּירָה לָהּ, שֶׁזָּרִיז הוּא בֶּאֱמֶת כֶּלֶב

כָּל כָּךְ טוֹב וְנָבוֹן וְאֵינוֹ גּוֹרֵם רָעָה לְאִישׁ, וְהוּא סְתָם

נוֹבֵחַ וְעוֹשֶׂה רַעַשׁ, הוּא לֹא נוֹשֵׁךְ וַאֲפִלּוּ לֹא שׂוֹרֵט.

אֲבָל אִמָּא שֶׁל יוֹטָל לֹא הִסְכִּימָה שֶׁהַכֶּלֶב יִשָּׁאֵר בַּגַּן.

הִיא אָמְרָה כָּךְ:

– אוֹ יוֹטָל, אוֹ זָרִיז בַּגַּן.

לְבַסּוֹף הִמְצִיא עֲמוֹסִי פַּטֶּנְט: הוּא יִהְיֶה

אַחֲרַאי עַל זָרִיז, כָּל הַזְּמַן יִסְתַּכֵּל עַל הַדֶּרֶךְ,

שֶׁמִּשָּׁם רְגִילָה אִמָּא שֶׁל יוֹטָל לְהוֹפִיעַ. וּבְדִיּוּק בָּרֶגַע

שֶׁיִּרְאֶה אוֹתָהּ, יָרוּץ בְּשֶׁקֶט, אֶל זָרִיז וְיִקְשֹׁר אוֹתוֹ.

כְּשֶׁתֵּלֵךְ, יְשַׁחְרֵר אֹותוֹ. כֻּלָּם קִבְּלוּ אֶת הַפַּטֶּנְט שֶׁל

עֲמוֹסִי בְּשִׂמְחָה, מִלְּבַד זָרִיז כַּמּוּבָן… גַּם בָּעֲרָבִים

הָיָה זָרִיז קָשׁוּר תָּמִיד. דַּוְקָא הוּא, שֶׁתָּמִיד אָהַב לָרוּץ

וְלִקְפֹּץ – שַׁלְשֶׁלֶת לְצַוָּארוֹ!

פַּעַם בִּקְרָה אוֹתוֹ עָדָה בַּלַּיְלָה. הָיָה זֶה לֵיל

סַגְרִיר, רוּחוֹת, בְּרָקִים, רְעָמִים וְגֶשֶׁם עַז. עָדָה כִּמְעַט

בָּכְתָה. הִיא חָשְׁבָה בְּלִבָּהּ: – אוּלַי רַק פַּעַם אַחַת,

בַּלַּיְלָה הַזֶּה, יָלוּן זָרִיז בַּבַּיִת? לֹא, אִי אֶפְשָׁר… מַה

יִּהְיֶה אִם יִנְבַּח עַל שׁוֹמֶרֶת הַלַּיְלָה? וּמָה אִם תָּבוֹא אִמָּא

שֶׁל יוֹטָל לְכַסּוֹת אֶת בִּתָּהּ הַקְּטַנָּה בַּלַּיְלָה, מַה

יִּהְיֶה? עָדָה הָלְכָה וְזָרִיז יִלֵּל, יִלֵּל, אוּלַי יִלֵּל כָּךְ

כָּל הַלַּיְלָה?

זָרִיז בֶּאֱמֶת נֶעְלַם בְּאוֹתוֹ הַלַּיְלָה, עַד

שַׁמָּצְאוּ אוֹתוֹ בַּ… עַכְשָׁו, נַשְׁאִיר אֶת זָרִיז בִּמְקוֹמוֹ

וְנִשְׁמַע רֶגַע מַה הִיא וְאֵיפֹה הִיא מְעָרַת הַשּׁוּעָלִים.",ספרות עברית חדשה
תקוה שריג,חגית ופנינה,"חַגִּית וּפְנִינָה, שְׁתֵּי נַעֲרוֹת כְּפָר הָיוּ.

בְּאַחַד הַיָּמִים, הָלְכוּ הָעִירָה לִמְכֹּר שָׁם אֶת תּוֹצֶרֶת גַּנֵּיהֶן.

כָּל אַחַת מֵהֶן נָשְׂאָה סַל תַּפּוּחִים עַל רֹאשָׁהּ.

הָיְתָה פְּנִינָה מִתְּאוֹנֶנֶת, נֶאֱנַחַת וְנָחָה בְּכָל פַּעַם,

וְאִלּוּ חַגִּית הָלְכָה לָהּ בְּקַלּוּת, זְקוּפָה וְרַעֲנָנָה וְלָעֲגָה לִפְנִינָה הַמְפַגֶּרֶת.

שָׁאֲלָה פְּנִינָה אֶת חַגִּית:

הֲלֹא סַלִּי כְּסַלֵּךְ, מַדּוּעַ שֶׁלָּךְ קַל וְשֶׁלִּי כָּבֵד?
אָמְרָה לָהּ חַגִּית:

– יֵשׁ לִי, פְּנִינָה, ‘פְּנִינָה’ בְּסַלִּי, וְהִיא סְגֻלָּה לְקַלּוּת.

וּמַהִי אוֹתָה ‘פְּנִינָה’? – שָׁאֲלָה פְּנִינָה בְּסַקְרָנוּת.

אוֹתָה ‘פְּנִינָה’ הִיא הַסְּבִילוּת, שֵׁאֵין כָּמוֹהָ לְ’קַלּוּת'. – הֵשִׁיבָה לָהּ חַגִּית.
",ספרות עברית חדשה
תקוה שריג,חושורש,"באר מים חיים. לא פשוטו כמשמעו, ובכל זאת.

ביום קיץ לוהט, בנורא שבקייצים שהיו לנו מעודנו,

עלינו, אישי, בתי ואני, לצפת, לחפש את באר-מים-חיים.

אין זו שגיאת תחביר. גם לא סתם באר, שאיש מן הישוב קם יום אחד ויוצא לחפשה.

אנחנו חיפשנו את “באר מיים חיים”.

ספר זה, שחיבר אבי-סבו של סבי, ומאז היה שם הספר לשמו —

היה אחד מחפצי הקדושה שהיו בבית סבא,

כגון הפמוטים של שבת, החנוכייה, הטלית ותפילין בנרתיקיהם העשויים קטיפה סגולה, רקומה בוורדים אדומים, גביעו של אליהו הנביא וקערת הפסח,

וה“כוס” — ציפור עשויית כסף, שראשה מתברג והיא בית-בְּשָמִים להבדלה.

כל אלה, כרכי הש""ס וטורי ספרי הקודש הגדולים והכבדים, שריחם מתוק ועתיק,

היו לי נוף ילדות. לא נוף-טבע, לא נוף-אנוש. נוף חפצי-קדושה.

אליהם נתלוותה נעימת לימוד הגמרא, נעימת תהילים, נעימת הברכה להדלקת נרות

וזמירות של שבת ושל הבדלה. וזקנו הלבן של סבא.

סבי זה, שמעולם לא שכח להוסיף מתחת לחתימתו המסולסלת:

""נין ונכד לרה""ג 'באר מים חיים' "", למה לא סיפר לי מעולם, כי סבו עלה בסוף ימיו לארץ והוא קבור בצפת?

חידה היא לי.

לא אוכל להעיד על עצמי, שקראתי שלושת ספריו:

“באר מים חיים”, “סידורו של שבת”, ו“שערי תפילה”.

שניים מהם מצויים בביתי ואני מעיינת בהם.

שלישי נעלם מעיני. הוא אבד כשפורק בית סבי, לאחר שנפטרו סבתי וסבי.

אוהבת אני לחזור ולקרוא פתיחתו הצנועה של “באר מים חיים”:

“יהיה רצון שתשרה שכינה במעשה ידי. גל עיני ואביטה נפלאות מתורתך”.

זאת בשתי שורות. ובשורה השלישית מתחיל ביאור פסוקי תורה כסידרם,

משולב במדרשים ואמרות חז“ל, בשני טורים צפופים, בכתב רש”י —

פותח בפרשת “בראשית” ומסיים ב“האזינו”.

הספר מלא הערות כתובות בעיפרון, קווי הדגשה וסימני קריאה.

מי כתבם? סבי? אביו? סבו?

ומדוע זה מסתיים פירוש ספר “ויקרא” בשני טורים

ומתחיל ספר “במדבר” בטור רחב אחד?

מי שהיה יכול להאיר עיני — עצם עיניו לפני למעלה משלוש עשרות שנים.

השעון, שקיבל לבר-המצווה שלו, לפני מאה שנה, עדיין מתקתק למראשותי, אבל הוא…

בקיץ אשתקד סיפרה לי בת-דודי, ה“חמישית-בחמישית” שלי, שלומית,

שסבנו הקדמון הזה קבור בצפת, וכי היא ובעלה עלו לקברו,

והציעה גם לנו לעשות זאת. — חוויה — אמרה. נדלקתי מייד לעלות לקבר-אבות.

לא עברה שעה מבואנו לצפת, וכבר נכנסנו בשערי בית-הקברות העתיק שלה,

המוקף חומה. הזה הוא בית-קברות יהודי: עירום ועריה. רק ערימות אבנים לבנות.

כל אבן, אם אינה מציבה שנתפוררה, היא אבן-סימן-ביקור,

שהניחוה כל מי שעלו לקברות קדושים וצדיקים שבצפת, השוכבים כאן איש בערוגתו.

אין כאן נוי ואין כאן רוך שיסיחו דעתך מן המקום שאתה שרוי בו.

רק ישימון מסנוור. אין גוונים ואין ריחות. אין פרחים ואין פרפרים.

רק רוח נושבת וצרצרים מצרצרים.

הדממה עמוקה והולמת אזניים. שמיים אביכים. הרים סביב.

וסילונות חלב מוּתָךְ הולכים מן המציבות, כבוד, רוממות ויראה מסביב.

—תראו שם את הקבר של ר' יוסף קארו וממנו יורד כמו נחל חֵלֶב.

ככה שמאלה וישר אל מערה! זוהי מערת ה“באר מים חיים” —

נאום אדם שידע וגם הסכים להנחותנו בדבריו למטרתנו.

—היכנסו, תביטו שמאלה. שם כבר כתוב. זהו.

מציבות שחרבו הן סיפורים גנוזים. מציבה וסיפורה שתוק בתוכה.

גנזי צרות ופורענויות. מציבות עומדות ומחודשות,

אילו היה פנאי לעיין בהן — והרי הן דברי ימים של יהודים שעלו ובאו הנה,

מי לחיות ומי למות ולהיקבר.

תאריכים. “ת.נ.צ.ב.ה.” חקוק על כל אחת.

האמנם צרורות כל הנשמות האלו בצרור החיים?

אחת מהן הייתה והייתה באותו יום.

עד מהרה ניצבנו על-יד קברו של ר' יוסף קארו ולא נתעכבנו,

וכבר החלקנו כמעט על נחל החֵלֶב המוּתָךְ בלהט היום.

זוהר היה החלב בניצנוצי צבעי הקשת.

כמה דורות של נרות דלקו כאן לכבודו של ר' יוסף קארו.

ריח של טחב, שחור-סמיך של פיח, מלוא המערה,

כשהורגלו עינינו לאפילה ראינו בה שני קברים:

האחד ניצב מול הפתח, לוח מצבתו נסתר תחת תל אבנים המתנשא עליו,

השני, מימין, סמוך לכותל המערה, גם הוא — תל אבנים על גבו,

אלא שנמצא מי שטרח ונתן כתובת על הקיר, בָּרוֹם, שלוש מלים בלבד:

“באר מים חיים”. אותיות חצובות בקיר ומשוחות בצבע אדמדם.

כאן הוא קבור, איפוא, אחד מאבותי הקדומים.

חשתי בי פתאום חוש שביעי, חוש-שורש. חושורש.

בין האבנים תחובים פתקים, מכתבים, אגרות.

מהם מתפוררים מריקבון, מהם שלמים, אבל מחוקים, מהם שלמים וקריאים.

הוצאתי אחדים מהם ועיינתי בהם. מצאתי כאלה, הכתובים באותיות רש""י,

אחרים — עברית ויידיש, ספניולית, אנגלית;

בקשות אישיות ובקשות של “נוסח”,

לבריאות הגוף והנפש, לחיים ארוכים, להצלחה, לעילוי נשמה —

יהודים מכל קצוות עולם עולים הנה בדחילו ורחימו ותוחבים פתקים.

לא היה בידי נר להדליקו.

ואפילו היה, אפשר שלא הייתי מדליקה אותו ל“באר מים חיים”, סבא-רבא שלי.

כמה דורות של ירֵאים ושלמים, סבים וסבתות, אבות ואמהות

חיו ומתו בשלשלת שלמה ותמימה של ירֵאים, עד שבאתי אנו וקיצצתי בשלשלת.

נטשתי את ביתי ואת עירי ירושלים.

נטעתי שריגַי באדמה אחרת.

איננו ירֵאים, איננו שלמים,

מכל מקום, לא בעיניהם, אילו היו עיניהם פקוחות.

אולי חטאתי, פשעתי? אולי כיביתי הנר?

אילו יכולתי להעמיד שאלה זו באזני אבי הקדמון “באר מים חיים”,

מה היה משיב לי? מה דין ומשפט היה קוצב לי?

יצאנו לאור הצהריים, לסינווּרם וללהט היום.

התנהלנו בקושי במעלה הגבעה, בין ערימות האבנים והקוצים.

פתאום חשתי רווחה קלה. חשבתי על כך, שהינה נכדי העשירי למניין,

זה שטרם נולד, עלה יחד איתי ועם אישי לקברו של אב מאבותיו הקדמונים,

בעודו בבטן אמו, היא בתי.

ה“חושורש” נתן בי משמעות לדבר הזה.

אולי לא כיביתי נר מדור-דור,

אלא רק שיניתי בת-אחיזתו ומקומו?

נכדי יונתן, נרו יאיר.

נגעה אש באש. נפש בנפש.",ספרות עברית חדשה
תקוה שריג,חזיזים,"בכי בלילה
פעמיים תוך חיי בַּקיבוץ, בכיתי כל הלילה, שהיו לילות ראשונים במקום חדש:

בלילה הראשון באוהל, באיזור ג' הרצלייה, (כיום, קיבוץ שפיים) כשהיגענו לשם להכשרה, בין ראש־השנה ליום־הכיפורים, בראשית שנת תרצ""ג ואני בת שבע־עשרה.

ישבתי שם על מיטה צבאית, עליה מזרון מלא קש־קוצים ומררתי בבכי.

כל היתר – שרו ורקדו בחדר־האוכל. גם נחום.

השארתי בבית, בירושלים, סבא וסבתא ישישים ואמא בודדה, בוכים שלושתם.

ברכת־שלום לא קיבלתי מהם בצאתי מן הבית.


פעם שנייה בכיתי בקבוצת־החוגים שעל־יד המעיין,

ושוב בין ראש־השנה ליום־הכיפורים תרצ""ד.

הכינו לנו שם, לקבוצת־ההכשרה מירושלים, “נמלה”, לאחר השלמת שנת ההכשרה,

חדר ריק מכוסה קש ועליו פרושות שמיכות, למגורים בזמן הראשון.

שכבתי שם ובכיתי עד הבוקר. כל היתר – שרו ורקדו. גם נחום.

מדי פעם בא אלי לבדוק, עד כמה חזק הבכי ושב והלך…


 

לא פטה־מורגנה
בניסן תרצ""ד, ואני בת תשע־עשרה, עבדתי בעֵרוּם חציר,

עבודה בקלשונים, מפרכת, אבל רומנטית וחבר’מנית.

עבדתי בהתלהבות, עם יצחק אוטו. היה חמסין טיפוסי לניסן.

פתאום ראינו פטה־מורגנה שהייתה

בימים ההם תופעה מצויה באיזור בית־אלפא.

לי הייתה זו הפעם הראשונה:

בלב הצוהב המסנוור – עיר, מגדלים ועצים ואגמי מים לרוב בכיוון צפון…

איך, איך הייתה הפטה־מורגנה למציאות יפה ממנה שבעים־ושבע: והיא בית־השיטה.


 

“אהובי בנה לי בית”… על העץ
כשבאנו לקבוצה שעל־יד המעיין, נחום ואני, היינו אומנם רק בני שמונה־עשרה,

אחרי שנת הכשרה בקיבוץ הרצלייה (כיום שפיים),

אבל היינו זוג בעל ותק של חמש שנים…

חוש הקינון קינן בנו בכל עוז. הדור בחדרי הצריפים לא היה לפי רוחנו.

מצאנו פיתרון פשוט: דירה על העץ…

בחרנו לנו אקליפטוס גבוה וענף על שפת הנחל.

נחום בנה משטח עץ רבוע דלת־על־דלת,

הוסיף עליו חצאי־“קירות” בגובה מִטָה וסולם בעל עשרה שלבים וזהו זה.

המשך הקירות והגג היו ענפי האקליפטוס.

הרוח המנשבת תמיד והצינה היו מעולים, פכפוך המים, צפצוף הציפורים וילל התנים בהר, נתנו מוסיקת־רקע מתמדת,

כד־מים עשוי חימר, מכוסה בפיסת־כילה עם חרוזי זכוכית כחולים,

נועדו לגמיעה משיבת־נפש.

כן, היה שם גם “רכוש פרטי”: מנדולינה שהבאנו מירושלים,

שלפעמים ניגנה בה הרוח, אך לרוב פרט עליה נחום.

לא היה כיופי ונועם הזה בכל דירותנו הבאות, עד עצם היום הזה.

את “הבית הזה בישראל” חתמה טבעת זהב עבה ומיושנת,

שבה נישאו אמי לאבי, אמה לאביה, וסבתה לסבה…

עשרות זוגות בקבוצה נישאו באמצעות טבעת זו ולימים, גם בתנו רות.

ועוד הטבעת גנוזה ומחכה לנישואי הבנות בדורותינו הבאים,

והלוואי ויֵדעו אותו יופי ואושר שידענו אנחנו בביתנו זה,

על עץ האקליפטוס, שעל שפת־הנחל.


 

נחש בָּרִיחַ
לאחר שירדנו מן העץ, גרנו ב“וילה” שבנה נחום מתחת לצמד עצי תות על־יד המשתלה, בשכנות לאוהלם המקסים של דווידקה ולאה’לה.

“הוילה” שלנו הייתה צריפון־עץ זעיר, מצופה כולו דיקט מפנים ונייר־זפת עבה מבחוץ.

לילה אחד, שבתי לחדרי מאיזו פעילות ל“וילה”.

כששלחתי את ידי לפתוח את הדלת, ראיתי לאור הירח צפע גדול

משתלשל מענף התות מעל לדלת. זוקף כלפי את ראשו.

כמנהג חוה האם לא נהגתי. ברחתי על נפשי.


 

החלב המר
ללידת רן נסעתי לבית־החולים מהקבוצה, למטה.

אבל חזרתי לבית־השיטה,

וכמוני בדיוק – יהודית ברין (ארגוב), שכן בית־התינוקות כבר היה שם.

קיבלנו שתינו חדר אחד בצריף. נחום ואברהם היו באים מן המעיין לסירוגין לבקרנו,

כי למה לבזבז שני חדרים על שני חצאי משפחות?!

שוב בכיתי הרבה.

הבכי הפעם היה גם בכי של אושר על הבן הבכור;

גם על המקום הזר, שתמיד הוא מר.

גם על האושר המופר, בלהיות לבד ולא לבד.

גם בכי של פחד על התינוק הרחוק – בבניין א', “בחזית המזרחית” של הנקודה,

בעצם ימי המאורעות, ימי – גשם ובוץ אימים. קור.

לא שמענו עדיין על מכנסיים ארוכות, על מגפיים.

לבשנו רק מכנסיים קצרצרות נוסח החוגיסטיות ונעלנו נעלי־עבודה דולפות.

בדידות, תנים מייללים מכל עברי הנקודה הקטנה, ובעיקר מחומת הגלבוע.

כמו בכל נושא, כך גם בזה, שולטת האופנה,

פעם מדברים בשבחו ובחיוניותו של חלב־אם לתינוק ולאם

ופעם מבטלים את ערכו כעפרא־דארעא.

בימי מלוך הני בבית־התינוקות, עמד נושא חלב־אם בשיא פריחתו:

“בלי חלב אין עתיד לילד”.

ואיך פותרים את הבעיה כשאין מתת־שמים זו?

קיבוץ – ובכן שיתוף ושוויון.

כשהאם מסיימת להיניק את תינוקה,

היא מיניקה את התינוק שאמו חסרה חלב־אם! חד וחלק.

וכך היה רן נודד מחזית לחזית.

האחת הייתה ה“חברה” מחזיקה אותו בחיק חם ומביטה לתוך עיניו בחיבה

־ והאחרת הייתה מחזיקה אותו כחפץ־אין־חפץ־בו ומביטה בקיר שממול, בעיני זכוכית.

החוויה החוזרת הזו הייתה איומה עד כדי כך, שאמרתי לעצמי:

־ ילדך יגדל בלי חלב־אם מר כלענה!

וכך היה.

עם האם הנדיבה מכולן, ארנה, קשרתי קשרי אחות לכל חיי. וכך למדתי שתי אמיתות:

יש שיתוף שאין לו שיעור,

ויש דברים שאין בהם שיתוף.


 

בור שחת
בוקר אחד, באתי מגן־הירק לבית התינוקות, להאכיל את רן, כרגיל.

להאכיל אמרתי, לא להיניק.

נלחמתי קשות על זכותי זו.

לתדהמתי, מצאתי את הני עומדת בתוך בור,

בשטח כ“מטר־עגול” אחד ובעומק כחצי מטר,

באמצע הפרוזדור, בבניין א‘, קומה א’, שהיה אז בית־התינוקות.

חבוקים מתחת לזרועותיה וראשיהם מופנים קדימה היו רן, דן, יוחנן ועמוס.

היא צעקה בחוסר־ישע, חיוורת כסיד ורועדת.

היא סיפרה לי שהריצפה שקעה פתאום תחתיה,

בדיוק כשרצתה להוציא את התינוקות ללול, לאוויר הצח ולשמש.

לקחתי מידיה שני תינוקות ואחריהם עוד שניים.

הם צרחו בכל כוחם.


אמותיהם ואני בכינו הרבה אותו בוקר.


 

הצחוק
בשנת 1938, לאחר ליל־הבדולח, נשלחתי לקורס מדריכי עליית־הנוער בירושלים,

יחד עם ג. שהייתה נוצרייה להלכה וחברת בית־השיטה בכול מכול – למעשה.

היו בינינו יחסים אמביוואלנטיים: נמשכנו זו לזו דווקא בשל התרבות,

המושגים והמנטאליות השונים שלנו מקצה לקצה.

הייתה זו משיכה שכלתנית, שבעזרתה התגברנו בקושי על הדחייה האמוציונלית ההדדית.

יום אחד, ישבנו יחד בשיעור בהיסטוריה־ישראלית.

המרצה דיבר על תקופת מתן שמות המשפחה ליהודים

בקיסרות האוסטרו־הונגרית ובאשכנז.

כדי לתבל דבריו נתן דוגמאות לשמות “יקרים” שקנו להם יהודים עשירים,

לעומת שמות עלובים – ליהודים עניים.

הוא קרא בשמות, כגון טרפנגלנדר (מעקה־מדרגות) גארדינגרוך (ריח־וילונות)

ושוהלדר (עור נעליים)

כדוגמא לסוג אחרון.

בחדר הלימודים פרץ רעם של צחוק וכולם היו משולהבים בבדיחות־הדעת ומעלים שמות

מגוחכים נוספים מחוצנם.

גם גאולה צחקה בפה מלא.

ראשי הורק מדם.

הרגשתי איך אני מחווירה, מאבדת את השליטה על עצמי

וצועקת לעבר ג.: – את, אל תצחקי! אנטישמית!

היא החווירה כסיד, אספה את חפציה וברחה.

יחסים דו־ערכיים אלה נמשכו בינינו שנים אחדות, עד שפסקנו לדבר זו עם זו.

היתה זו לי הפעם היחידה בחיי שטעמתי טעם “אנטישמיות”

האנטי־“שמית” הייתי אני.

זה קרה לפני השואה.",ספרות עברית חדשה
תקוה שריג,חכם רברבן אינו כסיל,"הָיֹה הָיָה בֶּן־מֶלֶך אֶחָד

שֶׁנּוֹדַע בָּעוֹלָם כְּחָכָם מֻשְלָם.

אֲבָל רַבְרְבָן הָיָה אוֹתוֹ בֶּן־מֶלֶך וְשַׁחֲצָן

וְהָיָה מִתְגָּרֶה בְּכָל אָדָם, גָדוֹל אוֹ קָטָן.

יוֹם אֶחָד יָצָא בְּרֹאשׁ שָׂרָיו אֶל הַשָּׂדֶה.

הָיָה שָׁם, רוֹעֶה אֶחָדִ, אִישׁ תָּם שׁוֹמֵר צָאנוֹ.

אָמַר בֶּן־הַמֶּלֶך לָרוֹעֶה:

– הַטֵּל עָלַי שְׁנֵי דְבָרִים לַעֲשׂוֹתָם,

אִם אַצְלִיחַ – אֶכְרֹת רֹאשְׁךָ מֵעָלֶיךָ

וְאִם אֶכָּשֵׁל – חָיֹה תִּחְיֶה.

נִסָּה הָרוֹעֶה לְהִתְחַמֵּק מִבֶּן־הַמֶּלֶך וְלֹא הִצְלִיחַ.

לְבַסוֹף אָמַר הָרוֹעֶה:

– בֶּן־הַמֶּלֶך! הַדָּבָר הָרִאשוֹן שֶׁאֲנִי מַטִּיל עָלֶיךָ, בִּפְקֻדָּתְךָ,

לִקְטֹף אֶת כָּל הַפְּרָחִים בָּשָׂדֶה

הַזֶּה תוֹךְ שָׁעָה אַחַת.

צָחַק בֶּן־הַמֶּלֶך מְלֹא פִּיו צְחוֹק שֶׁל בִּטוּל.

צִוָּה לְכָל שָׂרָיו לִקְטֹף אֶת פֵּרְחֵי הַשָּׁדֶה

וְתוֹךְ מַחֲצִית הַשָּׁעָה,

לֹא נִרְאָה אַף לֹא פֶּרַח אֶחָד

מֵרִים רֹאשוֹ בַּשָּׂדֶה.


שָׁב בֶּן־הַמֶּלֶךְ אֶל הָרוֹעֶה:

– נִצַּחְתִּי אוֹתְךָ, רוֹעֶה, הָבֵה אֶת צַוָּארְךָ!

אָמַר לוֹ הָרוֹעֶה:

– אָמַרְתִי לְךָ לקִטְףֹ אֶת הַפְּרָחִים תוֹךְ שָׁעָה שְׁלֵמָה,

וְעַתָּה אִם אִישׁ אֱמֶת אַתָּה

חַכֵּה עַד תֹּם הַשָּׁעָה.

– צָדַקְתָּ, הָרוֹעֶה – אָמַר לוֹ בֶּן־הַמֶּלֶך.

יָשַׁב בֵּן־הַמֶּלֶך וְיָשְׁבוּ כָּל שָׂרָיו מִסָּבִיב

וְחִכּוּ שֶׁתַּעֲבוֹר הַשָּׁעָה בִּשְלֵמוּתָהּ.

כְּשֶׁחָלְפָה הַשָּׁעָה, הִבִּיט הַרוֹעֶה מִסָּבִיב וְאָמַר:

– רְאֵה, כְּבֹוד בֶּן־הַמֶּלֶך,

הִנֵה אֲנִי רוֹאֶה פְּרָחִים מְרִימִים רֹאשׁ

גַּם פֹּה גַּם שָׁם!

הִבִּיטוּ הַכֹּל סְבִיבָם

וְהִנֵּה צָצוּ פְּרָחִים וְצִיצִים חֲדָשִׁים.

בּוֹשׁ בֶּן־הַמֶּלֶך וְנִכְלַם וּבִקֵּש מֵהָרוֹעֶה:

– הַפַּעַם נִכְשַׁלְתִי, וְעַתָּה הַטֵּל עָלַי מְשִׂימָה שְׁנִיָה.

חָשַׁב הָרוֹעֶה וְחָשַׁב.

וְהִנֵּה מַבָּטוֹ נָפַל עַל אֲגַם שֶהָיָה שָׁם, בְּקִרְבַת הַשָּׂדֶה.

כֵּיוָן שֶּהָיְתָה כְּבָר שְׁעַת לַיְלָה,

נִצְנְצָה בּוֹ בָּבוּאַת מַגַּל הַיָּרֵחַ הַצָעִיר

שֶׁל תְּחִילַּת הַחֹדֶשׁ.

אָמַר הָרוֹעֶה לְבֶן־הַמֶּלֶך:

– רוֹאֶה אַתָּה מַגָּל זֶה בַּמַּיִם

שֶׁעָשׂוּי הוּא כֶּסֶף טָהוֹר?

לֵךְ וְהָבֵא אֵלַי אוֹתוֹ מַגָּל!

פָּשַׁט בֶּן־הַמֶּלֶך אֶת בְּגָדָיו אַחַת וּשְׁתַּיִם

וְקָפַץ אֶל אֲגַם הַמַּיִם.

שָׂחָה בּוֹ אָנֶה וָאָנָה

וְאֶת הַמַּגָּל לֹא תָּפַס.

עָבְרָה הַשָׁעָה וְחָלְפָה לָהּ.

הִתְעַיֵּף בֶּן־הַמֶּלֶך, יָצָא מִן הָאֲגַם

בָּא אֶל הָרוֹעֶה וְהוֹדָה בְּפָנָיו:

ציור 40.png

– אָכֵן נִכְשַׁלְתִּי הָרוֹעֶה.

אַתָּה הוּא שֶלִּמַּדְתָּ אוֹתִי לָדַעַת

שֶׁגַּם אִם נְסוֹבֵב אֶת הָעוֹלָם

לֹא נִמְצָא אָדָם חָכָם מֻשְׁלָם

וְכָל חָכָם רַבְרְבָן – אֵינוֹ אֶלָּא כְּסִיל

וְדִינוֹ שֶׁל שַׁחֲצָן כְּדִינוֹ שֶׁל אֱוִיל…
",ספרות עברית חדשה
תקוה שריג,חמור על גבי חמור,"פַּעַם אַחַת הָיָה חַמָּר, וְלַחַמָּר — חֲמוֹר.

הָיָה הָאִישׁ קַמְּצָן גָּדוֹל וּכְסִיל לֹא קָטָן.

בְּכָל פַּעַם שֶׁהָיָה הַחֲמוֹר מַרְכִּין רֹאשׁוֹ לָאֵבוּס,

הָיָה החַמָּר תּוֹפֵס אֶת הַחֲמוֹר בְּאֹזְנָיו

וְלוֹחֵשׁ לוֹ:

— חֲמוֹרִי יַקִּירִי, עוֹבֵד אָתָּה בְּפֶרֶך לְמַעֲנִי,

אֶפְשָׁר רוֹצֶה אַתָּה מַתָּנָה מִיָּדִי?

וְהַחֲמוֹר לֹא יָכֹל לְהַגִיעַ בְּפִיו לָאֵבוּס.

הָיָה הַחֲמוֹר בַּעַל סַבְלָנוּת שֶׁל חֲמוֹר

וְעוֹר שֶׁל דֹּב

אֲבָל גַּם סַבְלָנוּתוֹ פָּקְעָה סוֹף סוֹף.


יוֹם אֶחָד, לְאַחַר עֲבוֹדָה קָשָׁה,

כְּשֶׁנִּגַּשׁ הַחֲמוֹר לָאֵבוּס

וְהִרכִּין אֵלָיו רֹאשׁוֹ כְּדֵי לֶאֱכֹל,

שׁוּב נִגַּשׁ הַחַמָּר אֶל חֲמוֹרוֹ

וְתָפַס בְּאָזְנָיו לִשְׁאֹל אוֹתוֹ שְׁאֵלָתוֹ.

הֵרִים הַחֲמוֹר אֶת רֹאשׁוֹ לְפֶתַע

וְכֵן בָּעַט בְּרַגְלָיו וְהִפִּיל אֶת אֲדוֹנוֹ.


מֵאָז הָיָה הַחַמָּר מַאֲכִיל אֶת חֲמוֹרוֹ

וּכְשֶׁהָיָה רוֹכֵב עַל גַּבּוֹ

הָיוּ הַכֹּל מִתְקַלְּסִים בּוֹ:

רְאוּ, רְאוּ, הִנֵּה חֲמוֹר עַל גַּבֵּי חֲמוֹר!
",ספרות עברית חדשה
תקוה שריג,חץ,"הַיּוֹם נְסַפֵּר עַל חֵץ. כַּמּוּבָן, לֹא חֵץ מַמָּשׁ, רַק

כֶּלֶב שֶׁזֶּה הָיָה שְׁמוֹ.

בְּאַחַד הַיָּמִים, בְּאֶמְצַע מִלְחֶמֶת הַשִּׁחְרוּר, הוֹפִיעַ

פִּתְאׂם בַּמֶַּשֶׁק כֶּלֶב עֲרָבִי גָדוֹל, שֶׁצִּבְעוֹ כְּצֶבַע הַחוֹל

הָרָטׂב.

אִישׁ לֹא הֱבִיאוֹ. אִישׁ לֹא יָדַע מִנַּיִן בָּא. אוּלַי בָּרְחוּ

בְּעָלָיו מִן הַכְּפָר הָעֲרָבִי הַשָּׁכֵן, אֶל מֵעֵבֶר־לַיַּרְדֵּן,

וְהוּא חִפֵּשׂ קִרְבַת אָדָם, לְטוֹב לוֹ?

הַיְלָדִים מָשְׁכוּ אוֹתוֹ אַחֲרֵיהֶם, לַגַּן שֶׁלָּהֶם, וְלִטְּפוּ

אוֹתוֹ בְּצַוָּארוֹ. הֵם רָחֲצוּ גּוּפוֹ בְּמַיִם וְסַבּוֹן, הֶאֱכִילוּהוּ

מַעֲדַנִּים שֶׁשָּׁמְרוּ לוֹ מִסְּעֻדָּתָם: חָלָב, גְּבִינָה וְחַלְבָה,

אֹרֶז וַאֲפִלּוּ בָּשָׂר, שֶׁאָכְלוּ בַּיָּמִים הָהֵם רַק לְעִתִּים

רְחוֹקוֹת.

הֵם הֵכִינוּ לוֹ אַרְגָּז בְּפִנַּת הַמִּרְפֶּסֶת, פָּרְשׂוּ בְּתוֹכוֹ

שְׂמִיכָה יְשָׁנָה, חִפְּשׂוּ וּמָצְאוּ לוֹ כְּלִי לְמַיִם וּכְלִי שֵׁנִי

לְאֹכֶל, כָּרְכוּ לְצַוָּארוֹ רְצוּעָה וְלָקְחוּ אוֹתוֹ עִמָּם לְכָל

טִיּוּלֵיהֶם.

הֵם קָרְאוּ לוֹ “חֵץ”, כִּי רָצוּ שֶׁיִּהְיֶה מָהִיר כַּחֵץ.

יוֹתֵר מִכֻּלָּם אָהַב אוֹתוֹ נָדָב, שֶׁעִם כָּל הַיְלָדִים תָּמִיד

רָב. הוּא חָבַק אֶת צוָּארוֹ הַצְּהַבְהָב וְלָחַשׁ בְּאָזְנָיו כָּל

סוֹדוֹתָיו.

הַיּוֹם, נָדָב כְּבָר מִזְמַן אָב, וְהוּא, זוֹכֵר, וְעוֹד אֵיךְ,

אֶת חֵץ, שֶׁאותוֹ אָהַב אֵין־קֵץ…


יוֹם אֶחָד, יוֹם קַיִץ בָּהִיר, הָלְכוּ כָּל הַיְלָדִים

לְטַיֵּל לַפַּרְדֵּס. כְּשֶׁהַיְלָדִים שִׂחֲקוּ בֵּין הָעֵצִים,

וְטִפְּסוּ עֲלֵיהֶם לִקְטֹף אֶשְׁכּוֹלִיּוֹת, זִנֵּק לְפֶתַע רֶקְס,

כֶּלֶב הַבּוּלְדוֹג הָעֲנָק שֶׁל נְחֶמְיָה. הוּא נָבַח בְּזַעַם,

קָפַץ עַל חֵץ וְנָעַץ בּוֹ אֶת שִׁנָּיו. מִלְחָמָה נוֹרָאָה

הִתְחוֹלְלָה בֵּינֵיהֶם. חֵץ הָיָה קָטָן מֵרֶקְס בְּגוּפוֹ, אַךְ

לֹא בְּאֹמֶץ לִבּוֹ! כְּחֵץ מִקֶּשֶׁת קָפַץ לְעֻמָּתוֹ וּבִקֵּשׁ

גַּם הוּא לִנְעֹץ שִׁנָּיו בֱּצַוַּאר אוֹיְבוֹ.

הַכְּלָבִים שָׁאֲגוּ זֶה לְעֻמַּת זֶה וְכָל הַיְלָדִים, קָפְאוּ

עַל מְקוֹמָם בְּאֵימָה. נִסָּה לְהַפְרִיד רַק נָדָב, אַךְ

לַשָּׁוְא.

נֵס הָיָה זֶה, שֶׁעָדָה הַגַּנֶּנֶת, תָּפְסָה בְּעוֹד־מוֹעֵד

בְּיָדוֹ, רֶקְס הָיָה בְּוַדַּאי נוֹשֵךְ גַּם אוֹתוֹ. הַַזַּעֲמָן

הָעֲנָקְמוֹנִי.

חֵץ יִלֵּל כְּמִי שֶׁהוֹלֵךְ לָמוּת. דָּם רַב זָרַם מֵאָזְנוֹ

הַשְּׁסוּעָה, שֶׁהָיְתָה כְּבָר תְּלוּיָה מְדֻלְדֶּלֶת, אַךְ רֶקְס

שָׁתַק וְהִדֵּק בָּהּ שִׁנָּיו עוֹד וְעוֹד.

בְּדִיּוּק בָּרֶגַע הַזֶּה הוֹפִיעַ נְחֶמְיָה, בְּעָלָיו שֶׁל רֶקְס,

וּבִשְׁרִיקָה קַלָּה, בִּלְתִּי־נִשְׁמַעַת כִּמְעַט, סִלֵּק אֶת

הַכֶּלֶב מֵעַל קָרְבָּנוֹ.

כְּמוֹ קוֹסֵם!

כָּל הַיְלָדִים לִוּוּ אֶת חֵץ, גִּבּוֹר הַמִּלְחָמָה הַפָּצוּעַ,

הַבַּיְתָה, לַגַּן: – כָּזֶה אַמִּיץ! כָּזֶה גִּבּוֹר!

יַה! אֵיךְ הִתְנַפֵּל עַל רֶקְס שֶׁהוּא הַרְבֵּה יוֹתֵר גָּדוֹל

מִמֶּנּוּ? – כָּךְ אָמְרוּ הַיְלָדִים זֶה לָזֶה.

נָדָב טִפֵּל בִּפְצָעָיו שֶׁל חֵץ. הוּא זָרָה עֲלֵיהֶם

אֲבְקָה צְהֻבָּה מְיַבֶּשֶׁת וְחָבַשׁ אוֹתָם. הַכֶּלֶב רָבַץ

בִּדְמָמָה וְלִקֵּק אֶת פְּצָעָיו. הַיְלָדִים הִתְהַלְּכוּ סְבִיבוֹ

עַל קְצֵה הָאֶצְבָּעוֹת וְדִבְּרוּ בְּשֶׁקֶט, בְּשֶׁקֶט. בְּעַצְמָם

הֵבִינוּ. אִישׁׁ לֹא אָמַר לָהֶם.


הַפְּצָעִים שֶׁל חֵץ הִתְרַפְּאוּ לְאַט־לְאַט. הָאֹזֶן

נִדְבְּקָה בַּחֲזָרָה לִמְקוֹמָהּ, חֵץ הִבְרִיא וְנַעֲשָׂה מְאֹד

חָכָם. וּפִתְאֹם – נֶעְלָם.

כְּשֵׁם שֶׁבָּא, כָּךְ הָלַךְ. מֵעוֹלָם לֹא יָדַעְנוּ מֵאַיִן

בָּא, וּלְעוֹלָם לֹא נֵדַע לְאָן יָצָא.
",ספרות עברית חדשה
תקוה שריג,חתולים וכבלים מדוע הם רבים?,"חֲבֵרִים טוֹבִים וְאוֹהֲבִים הָיוּ הַכֶּלֶב וְהֶחָתוּל בִּתְּחִלָּׂה.

הָיוּ צָדִים יַחְדָּיו וּמְחַלְּקִים בֵּינֵיהֶם אֶת צֵידָם שָׁוֶה בְּשָׁוֶה.

פַּעַם אַחַת, לֹא מָצְאוּ צַיִד וְיָשְׁבוּ שְׁנֵיהֶם רְעֵבִים וַעֲצוּבִים.

אָמַר הַכֶּלֶב לֶחָתוּל:

– עַד מָתַי כָּךְ נֵשֵׁב רְעֵבִים? הָבָה נִפָּרֵד אִישׁ מֵרֵעֵהוּ.

אֲנִי אֵלֵךְ לְדַרְכִּי וְאָצוּדִ לִי צַיִד

וְאַתָּה לֵךְ לְדַרְכְּךָ וְצוּד לְךָ צַיִד.

עָמְדוּ וְנִשְבְּעוּ זֶה לָזֶה שֶׁלֹא יֵלְכוּ לְמָקוֹם אֶחָד.

הָלַךְ הַכֶּלֶב לַמִּזְרָח וְהֶחָתוּל לַמַּעֲרָב.

פָּגַשׁ הַכֶּלֶב בַּזְּאֵב.

בִּקֵּשׁ הַכֶּלֶב מְהַזְּאֵב רְשׁוּת, לָצוּד עֶמּוֹ צַיִד וְלָשֶׁבֶת בִּמְאוּרָתוֹ.

אָמַר לוֹ הַזְּאֵב: – מַסְכִּים אֲנִי לְאָרֵחַ אוֹתְךָ רַק לַיְלָה אֶחָד.

הָיוּ הַזְּאֵב וְהַכֶּלֶב יְשֵׁנִים בְּיַחַד.

שָׁמַע הַכֶּלֶב קוֹל חַיּוֹת הַצּוֹעֲדוֹת בַּחוּץ, מִתְקָרְבוֹת וּבָאוֹת.

אָמַר הַכֶּלֶב לַזְּאֵב: אֲנִי שׁוֹמֵעַ אוֹיְבִים בַּחוּץ!

אָמַר הַזְּאֵב לַכֶּלֶב: – צֵא וְגָרֵשׁ אוֹתָם!

יָצָא הַכֶּלֶב הַחוּצָה. הִתְנַפְּלוּ עָלָיו חַיּוֹת רָעוֹת וְרָצוּ לְטָרְפוֹ.

בָּרַח הַכֶּלֶב מִפְּנֵיהֶם.

בָּא אֶל הַקּוֹף וּבִקֵּשׁ אֶצְלוֹ מִקְלָט.

גֵּרֵשׁ הַקּוֹף אֶת הַכֶּלֶב.

בָּרַח אֶל הַכֶּבֶשׂ וּבִקֵּשׂ מִמֶּנּוּ מָקוֹם לָלוּן.

קִבֵּל אוֹתוֹ הַכֶּבֶשׂ בִּמְאוֹר פָּנִים וְשָׁכַב הַכֶּלֶב עִמּוֹ, בַּמְּעָרָה שֶׁלּוֹ.

שׁוּב שָׁמַע הַכֶּלֶב צְעָדִים בַּחוּץ.

אָמַר הַכֶּלֶב לַכֶּבֶשׂ: – קוֹל רַגְלַיִם צוֹעֲדוֹת אֲנִי שׁוֹמֵעַ!

אָמַר הַכֶּבֶשׂ לַכֶּלֶב: – צֵא הַחוּצָה וּשְׁמֹר עָלֵינוּ מִפְּנֵי הַחַיּוֹת!

יָצָא הַכֶּלֶב וְנָבַח עַל הַחַיּוֹת הַטוֹרְפוֹת.

הָיָה הַזְּאֵב בֵּינֵיהֶן וְהִכִּיר אֶת הַכֶּלֶב, שֶׁלָּן אִתּוֹ אֶמֶשׁ, בִּמְאוּרָתוֹ.

אָמַר הַזְּאֵב:

– אַתָּה הַכֶּלֶב שֶׁהָיִיתָ בִּמְאוּרָתִי וְעַכְשָׁו אַתָּה נוֹבֵחַ עָלֵינוּ מִבֵּין הַכְּבָשִׂים?!

נִכְנַס הַזְּאֵב לַמְעָרָה וְטָרַף אֶת הַכֶּבֶשׂ הַמְאָרֵחַ וְאֶת כָּל שְׁאָר כְּבָשִׂים שֶׁהָיוּ בָּה.

בָּרַח הַכֶּלֶב עַל נַפְשׁוֹ וְאָבְדוּ לוֹ שְׁנֵי חֲבֵרִים, אֲהוּבֵי נֶפֶשׁ,

גַּם הַזְּאֵב וְגַם הַכֶּבֶשׂ…

הָלַךְ לוֹ לְחַפֵּשׂ מְלוּנָה אַחֶרֶת וְלֹא מָצָא:

הַכְּבָשִׂים אָמְרוּ עָלָיו, שֶׁהוּא “חֲבֵרָם שֶׁל זְאֵבִים טוֹרְפִים”

וְהַזְּאֵבִים אָמְרוּ עָלָיו, שֶׁהוּא “חֲבֵרָם שֶׁל הַכְּבָשִׂים”…

הָלַך לוֹ הַכֶּלֶב אֵצֶל הָאָדָם.

קִבְּלוֹ בְּסֵבֶר פָּנִים יָפוֹת וְהִנִּיחַ לוֹ לָשֶׁבֶת עִמּוֹ בִּמְעָרָתוֹ

וְהָיָה הַכֶּלֶב יוֹצֵא לָצוּד יַחַד אִתּוֹ.",ספרות עברית חדשה
תקוה שריג,טעות משמחת,"פַּעַם הָיְתָה לַאסִי חוֹלָה מְאֹד, כִּמְעַט גוֹסֶסֶת. הַיְלָדִים

הַנִּבְהָלִים קָמוּ בַּבֹּקֶר וְרָאוּ אוֹתָהּרוֹבֶצֶת, בְּלִי תְּנוּעָה,

נְחִירֶיהָ יְבֵשִׁים וּמְרַטְּטִים, עֵינֶיהָ עֲצוּבוֹת, וְכִמְעַט

עֲצוּמוֹת. הִיא גַּם לֹא הִבְרִיקָה כְּמוֹ תָּמִיד.

– אוּלַי אָכְלָה רַעַל?

– אוּלַי הִכִּיש אוֹתָהּ נָחָשׁ?

הַיְלָדִים רָצוּ לִקְרֹא לְרִבְקָה, שֶׁלֹּא עָבְדָה בְּאוֹתוֹ יוֹם

בַּגַּן. כְּשֶׁהִגִּיעָה, אָמְרָה בְּשֶׁקֶט:

– לַאסִי, לַאסִינְקָה חַבּוּבָּה, מַה לָּךְ? – כִּשְׁכְּשָׁה לַאסִי

מְעַט־מְעַט בִּזְנָבָה.

לַאסִי לּא הִסְכִּימָה לִנְגֹּעַ בַּמַּיִם, אוֹ בֶּחָלָב. הִיא

סָגְרָה אֶת שְׁפָתֶיהָ שֶׁהָיוּ כִּמְעַט שְׁחוֹרוֹת, וְרָעֲדָה

בְּחָזְקָה בְּכָל גּוּפָה הֶחָם. הַיְלָדִים כִּסּוּ אוֹתָהּ בִּשְׂמִיכָה

וּבְכָל פַּעַם הִרְטִיבוּ אֶת שְׂפָתֶיהָ בִּמְעַט מַיִם.

כָּךְ עָבַר כָּל הַיּוֹם בְּיִסּוּרִים עַל לַאסִי וְעַל כָּל

הַיְלָדִים. בָּעֶרֶב, אָמְרָה רִבְקָה לְשׁוֹמֵר־הַלַּיְלָׂה,

שֶׁלַּאסִי כָּל כָּךְ חוֹלָה, שֶׁאוּלַי תָּמוּת הַלַּיְלָה. אִם יִקְרֶה

כַּדָּבָר הַזֶּה, עָלָיו לְסַלֵּק אוֹתָהּ מֵעֵבֶר לַגָּדֵר

– וּכְדַאי – אָמְרָה לוֹ – לַעֲשׂוֹת זֹאת בְּשֶׁקֶט, שֶׁהַיְלָדִים

לֹא יִשְׁמְעוּ כִּי הֵם כָּל כָּךְ יִתְעַצְּבוּ וְיִבְכּוּ.

בַּבֹּקֶר הַשְׁכֵּם, לְמָחֳרַת אוֹתוֹ הַלַּיְלָה, כְּשֶׁהִתְעוֹרְרָה

רִבְקָה בְּחֶדְרָהּ, אֶת מִי מָצְאָה עוֹמֶדֶת בַּפֶּתַח, אָמְנָם

רוֹעֶדֶת וַעֲדַיִן חוֹלָה? – אֶת לַאסִי כַּמּוּבָן! הִיא בָּאָה

לְהִתְיַצֵּב לִפְנֵי רִבְקָה, וּכְאִלּוּ לְהַגִּיד לָהּ:

– הַבִּיטִי עָלַי, רִבְקָה, אֲנִי לֹא מֵתָה בִּכְלָל! אָז לָמָּה

אָמַרְתְּ?

בְּאוֹתָהּ שָׁעָה בָּאָה סוֹנְיָה לַגַּן, כְּדַרְכָּהּ מִדֵּי יוֹם בְּיוֹמוֹ.

כְּשֶׁנִּכְנְסָה הַבַּיְתָה, הִתְבּוֹנְנָה בַּכּוּךְ, מְקוֹם רִבְצָהּ שֶׁל

לַאסִי הַחוֹלָה וְרָאֲתָה שֶׁאֵינֶנָּה וְחָשְׁבָה שֶׁבְּוַדַּאי כְּבַָר

מֵתָה, וְהַשּׁוֹמֵר לָקַח אוֹתָהּ בַּלַּיְלָה, בְּשֶׁקֶט, אֶל מֵעֵבֶר

לַגָּדֵר…

סוֹנְיָה הִתְעַצְּבָה מְאֹד מְאֹד. הִיא סִפְּרָה אֶת הַדָּבָר

לַיְלָדִים, וְהֵם הָלְכוּ לְסַפְּרוֹ לְרִבְקָה.

כְּשֶׁהִתְקָרְבוּ לְחֶדְרָהּ, נִדְהֲמוּ: הִנֵּה לַאסִי עוֹמֶדֶת לָהּ

עַל הַמִרְפֶּסֶת עַל יַד רִבְקָה הַמִּתְכּוֹנֶנֶת לַעֲלוֹת יַחַד

אִתָּהּ לַגַּן! אֲחָדִים מֵהֶם רָצוּ מִיָּד בַּחֲזָרָה הַבַּיְתָה

וּבִשְׂרוּ לְסוֹנְיָה אֶת הַבְּשׂוֹרָה הַמְשַׂמַּחַת.

סוֹנְיָה הִתְרַגְּשָׁה כָּל כָּךְ, עַד שֶׁתָּפְסָה אֵיזוֹ שְׁמִיכָה וְרָצָה

עִם הַיְלָדִים הַמְבַשְּׂרִים, לִקְרַאת רִבְקָה וְלַאסִי, עִם

כָּל הַיְלָדִים. הִיא חִבְּקָה אֶת לַאסִי וְהֶעֶלְתָה אוֹתָה

עַל הַשְּׂמִיכָה. כֹּל הַיְלָדִים הֶחֱזִיקוּ בָּאַפִּרְיוֹן סָבִיב

סָבִיב, וְנָשְׂאוּ אֶת לַאסִי הַגְּבֶרֶת כְּמוֹ מַלְכָּה, הַבַּיְתָה,

כְּשֶׁהֵם מַשְׁמִיעִים תְּרוּעוֹת גְּדוֹלוֹת. כָּל יַלְדֵי הַגַּנִּים

וְהַכִּתּוֹת שָׁמְעוּ אֶת הָרַעַשׁ, יָצְאוּ הַחוּצָה, וְאַף כִּי לֹא

יָדְעוּ מַה קָּרָה, הִצְטָרְפוּ לַתַּהֲלוּכָה הָעַלִּיזָה.

לְלַאסִי הָיוּ אָז גּוּרִים בְּבִטְנָּה. אוּלַי הֵם שָׁמְרוּ עָלֶיה

שֶׁלֹא תָּמוּת? הֵם רָצוּ מְאֹד מְאֹד לְהִוָּלֵד וְלִגְדֹּל וְלֹא

וִתְּרוּ עַל זֶה בְּשׁוּם פָּנִים וָאֹפֶן.",ספרות עברית חדשה
תקוה שריג,יום הפוך,"מַה זֶּה יוֹם הָפוּךְ, אַתֶּם שׁוֹאֲלִים?

פָּשׁוּט מְאֹד: הַכֹּל הַכֹּל הָפוּךִ! הַיְלָדִים – מְטַפְּלוֹת וְגַנָּנוֹת, וְהֵן – יְלָדִים וִילָדוֹת.

בַּבֹּקֶר הַשְׁכֵּם, בְּאֶחָד מִימֵי הַקַּיִץ,

הֶחְלִיטוּ כֻּלָּם שֶׁהַיּוֹם יִהְיֶה יוֹם הָפוּךְ. הֶחְלִיטוּ

וְקִיְּמוּ כָּךְ: הַמְטַפְּלוֹת בָּאוּ הַשְׁכֵּם בַּבֹּקֶר, וְשָׁכְבוּ

לִישֹׁן בַּמִּטּוֹת שֶׁל יְלָדִים שֶׁנָּסְעוּ לַדּוֹדִים שֶׁלָּהֶם.

וְאָז – הֵעִירוּ הַיְלָדִים אֶת הַמְטַפְּלוֹת וְעָזְרוּ לָהֶן

לְהִתְלַבֵּשׁ; הֵבִיאוּ אֶת הָאֹכֶל, עָרְכוּ אֶת הַשֻּׁלְחָנוֹת,

הֶאֱכִילוּ אֶת שִׁפְרָה וְאֶת וַנְדָה וְאֶת צִלָּה אֹכֶל טוֹב

וְהִשְׁגִיחוּ עֲלֵיהֶן שֶׁלֹּא תַּשְׁאֵרְנָה שׁוּם דָּבָר בַּצַּלַּחַת –

כִּי “מַה שֶׁלּוֹקְחִים צָרִיך לִגְמֹר”. הַיְלָדִים גַּם הִשְׁגִּיחוּ

עֲלֵיהֶן שֶׁתִּרְחַצְנָה יָפֶה אֶת הַפֶּה וְאֶת הַיָּדַיִם; יְלָדִים

אֲחָדִים רָחֲצוּ כֵּלִים, אֲחֵרִים סִדְּרוּ אֶת הַמִּטּוֹת, שָׁטְפוּ אֶת

הָרְצָפוֹת, הֵבִיאוּ אֲרוּחַת עֶשֶׂר


הביאו ארוחת עשר.png

וְחִלְּקוּ לְכֻלָּם מִיץ קַר וְטָעִים.

וּמָה עוֹד עָשׂוּ צִלָּה, שִׁפְרָה וְגַם וַנְדָה?

מַזְתוֹ’מֶרֶת? הִתְנַדְנְדוּ בַּנַּדְנֵדָה, יָרוּ

בַּתּוֹתָח, טָסוּ בִּשְׁנֵי הָאֲוִירוֹנִים, וְגַם עָבְדוּ מְעַט

בַּגִּנָּה. לֹא הַרְבֵּה, כִּי הִתְעַצְּלוּ. שִׁפְרָה אֲפִלּוּ

נֶעְלְמָה, כְּמוֹ שֶׁנֶּעְלְמוּ פַּעַם עוֹדִיק וּשְׁמוּאלִ’יק,

בַּסִּפּוּר וּבַשִּׁיר עַל פַ’לַּאפִיק.

כְּשֶׁהִגִּיעָה שְׁעַת הַצָּהֳרַיִם

הַיְלָדוֹת-הַמְטַפְּלוֹת קָרְאוּ לַמְטַפְּלוֹת-הַיְלָדוֹת

לְהִתְקַלֵּחַ.

נַחֲשׁוּ מַה קָּרָה עַכְשָׁו? נִרְאֶה אִם תַּצְלִיחוּ!

נִחַשְׁתֶּם נָכוֹן! הַמְטַפְּלוֹת-הַיְלָדוֹת

הִתְפַּנְּקוּ לָהֶן, וְאָמְרוּ, שֶׁהֵן רוֹצוֹת לְהִתְקַלֵּחַ – רַק

הַיּוֹם וְדַי – בָּעֶרֶב, אֵצֶל הַהוֹרִים, בַּחֶדֶר. מַה לַּעֲשׂוֹת?

צָרִיךְ לְוַתֵּר. וְהַיְלָדוֹת-הַמְטַפְּלוֹת וִתְּרוּ בֶּאֱמֶת…

אַחֲרֵי אֲרוּחַת הַצָּהֳרַיִם שָׂרָה’לֶה אָסְפָה אֶת

הַמְטַפְּלוֹת-הַיְלָדוֹת וְסִפְּרָה לָהֶן יֹפִי שֶׁל סִפּוּר, נָתְנָה

לְכָל אַחַת מֵהֶן שְׁתֵּי סֻכָּרִיּוֹת וְהִשְׁכִּיבָה אוֹתָן לִישֹׁן אֶת

שְׁנַת הַצָּהֳרַיִם. הֵן יָשְׁנוּ נֶהְדָּר. בְּשֶׁקֶט גָּמוּר, בִּכְלָל

לֹא פִּטְפְּטוּ וְלֹא בִּקְּשׁוּ בְּכָל רֶגַע מַשֶּׁהוּ אַחֵר. מַמָּשׁ

יְלָדוֹת חֲמוּדוּת!

אַחֲרֵי הַשֵּׁנָה הַמְטַפְּלוֹת-הַיְלָדוֹת אָמְרוּ

שֶׁדַּי: כְּבָר נִמְאַס לָהֶן לִהְיוֹת מְבֻגָּרוֹת, וְהֵן כְּבָר רוֹצוֹת

לַחֲזֹר וּלִהְיוֹת קְטַנּוֹת. לְתָמִיד, לֹא רַק לְיוֹם אֶחָד.

כָּכָה זֶה הָיָה בַּיּוֹם הֶהָפוּךְ.
",ספרות עברית חדשה
תקוה שריג,יליד הארץ,"פעם ישבתי רפויה ומנמנמת על ספסל ירוק כהה, מרופד,

ברכבת העושה דרכה ירושלימה.

נלחמתי נואשות בצמד מלים מטריד שנתעקש לטרטר באוזני עם שיקשוק הגלגלים:

משלא הצליחה מלחמתי – נכנעתי, והסכנתי אליהן,

עד שנדבקו עפעפי:

“צלצלי־שמע… צלצלי־שמע… צלצלי…”

משנבלמה הרכבת והחריקה, קמו כמה מן הנוסעים

וירדו לתוך הדלף הטורדני, שלא פסק כל אותו היום.

נוסעים אחרים נכנסו ותפסו מקומותיהם,

לאחר שהתנערו מן המים שזרמו מבגדיהם בסילונים עבים.

על־ידי התיישב גבר צנום ושחרחר, והתנומה, גם היא חלפה מעפעפי.

נכנסתי עם שכני לספסל בשיחה.

לאחר דברי שיגרה על הגשם, שאם כי טורד, הוא, חביב ורצוי,

שאלתי אותו למקום מגוריו ולפרנסתו.

מייד הקדים תשובותיו לשאלותי הבאות ואמר לי מה ששיערתי,

שהוא ערבי. תושב רמלה

ועובד באחד הקיבוצים בסביבה, כפועל חקלאי, בענף גידול בעלי־חיים.

אמר שחברי הקיבוץ ביקשוהו לבל ינקוב בשם ישובם, כשיהיה נשאל.

לא הפצרתי בו, אף כי חשקתי לעשות כן.

הוא לא שאל אותי מאומה. למה לא שאל?

אפשר משום שאשה אני. אפשר, בשל תיק הניירות שנח לצידי, וחשש,

שמא אני מן הרָשוּת…

פתחתי לו אני, וסיפרתי שמן העמק אני, וקראתי בשם ישובי.

ראיתי שהאפירו פניו.

יודעת את זרעין? את מן־זמן בעמק?

כן, כבר מזמן. עשרות שנים. והוספתי ואמרתי עוד:

בזרעין הייתי הרבה פעמים לפני וגם אחרי.

ועוד יש שם אבן־על־אבן מן הבתים?

ועוד צומחים שם עצים מן הבוסתנים שלנו?

לא השבתי לו. גם לא הבטתי בפניו.

הייתי ילד קטן בזמן ההוא של המלחמה – אמר.

אני ואבי היינו חברים טובים של היהודים.

לא רצינו להילחם איתם, ואמרנו לשבאב שהיו בכפר שלנו,

שאנחנו יוצאים להרים. ובאמת, הלכנו להסתתר בבית יהודים.

נשארנו במדינת ישראל.

הרמתי אליו עיני בשאלה.

כמנחש מראש, ואמר:

לא. לא הלכתי מאז לראות את זרעין אף פעם. אני פוחד…

עזבתי את מחוז הזכרונות הכואבים ושאלתי אותו,

אם הוא נשוי ואם יש לו ילדים.

סיפר שיש לו אשה, שומרונית משכם, והם חיים ברמלה.

ארבעה ילדים יש לו, בתוכם בת אחת.

הם מוסלמים, כן.

הגדולים שבהם לומדים בבית־ספר יהודי, והם מדברים עברית ומתלבשים כיהודים.

אמר שהוא מרוצה מעבודתו, בקיבוץ, מרוצה מדירתו, אלא שפניו דיברו לשון אחרת.

יש לכם חברים ברמלה, או משפחה?

יש ערבים ברמלה, ויש גם שומרונים בחולון, אבל לנו אין חברים,

ערבים לא מתחתנים עם שומרונים.

אנחנו לבד. רק אנחנו. כמו אבנים – הוסיף – לא טוב לערבים במדינת־ישראל.

באמת, יש לנו פרנסה, יש לנו מים וחשמל, ורדיו, ויש בית־ספר והכול, אבל לא טוב…

לילדיך כבר יהיה טוב יותר – ניחמתיו – אני חושבת כך –
מסתייגת מדברי עצמי.

הערבי השיב לי מבט בעיניים בלתי מאמינות,

כנועות, עיניים גלותיות.


והרכבת הוסיפה וטיפסה בהרי ירושלים.",ספרות עברית חדשה
תקוה שריג,"יללת תנים, צמרמורת","חורף 1944. המלחמה בעולם ובישוב היהודי בארץ־ צמרמורת.

נחום אי־שם, בפלמ""ח.

אני הרה את יוסף, רן בן שבע, רות מתקרבת לגיל שלוש.

השנה מקוללת בכול, פרט לגשמים, ולתינוקות!

באירופה, היהודים נשחטים נשרפים גוועים, ובארץ – במעין אף־על פי־כן נחוש,

נולדים תינוקות, עוד ועוד.

וכך גם אצלנו, בבית־השיטה. יוסף בניהם.

רן וחברו הטוב עובד חלו בדפטריה, מכה משמים.

הרופא מזהיר אותי בחומרה, שאסור עלי להיפגש עם רן,

פן אדבק בדפטריה ואסכן את הילד שבתוכי

רן ועובד מוכנסים להסגר, ל“עמדה” בקצה־מערב של החצר, ביתן בודד,

כמאה מטר משם המגורים־אוהלים נוטפי מים,

צריפים מתמוססים ברטיבות. רות אם־עובד, מבלה עם שני הילדים מרבית שעותיה.

אחרי העבודה, אני ניגשת ומדברת איתם במרחק מה מן הפתח –

הבוץ עמוד בהרבה מנעלי־ העבודה אשר לרגלי,

בחדר הילדים מרטיט תנור נפט.

הילדים כואבים, הגרון נפוח החום גבוה.

הם לא מתאוננים. אינם מדברים – מדוכדכים, רועדים מקור ומפחד.

את ילדתי רות, אני מפקידה בערב אצל שרקה ואריה, עומדת לפני הפתח, רועדת מקור,

רטובה מגשם. התינוק, יוסף, דופק בבטני, בוטש בי בחוסר סבלנות.

בלילות הילדים לבדם, רק שומרת הלילה המסכנה ופנה הנפט בידה,

מגיעה פעמיים שלוש לביתן הנטוש, הילדים, כאמור, אינם מתאוננים.

רק עיניהם מתאוננות.

עד אותו ליל־הפחדים, ליל ילל־התנים. בבוקר שלאחריו, שוב אינם שותקים.

הם יושבים ומספרים על פחדי הלילה.

אחד נכנס לדברי חברו על התנים שייללו ממש על־יד החלון והפתח:

על זה שנכנסו למיטה אחת והתחבקו בכל כוח זה עם זה, על השמיכה שמשכו מעל ראשם,

מעל הצמרמורת.

לא עוד.

לקחנו, רות אם־עובד ואני, את הילדים לחדרינו ויהי מה.

ובלבד שלא ימותו מפחד.

יילל התנים לרן – זיכרון אימה, שאינו מחוויר.

לי – מקור רגשות־אשם לכל חיי, ולשנינו יחד –

אולי מקור כוח לעמוד בסבל האמיתי,

שיפקוד אותנו – בבאות.",ספרות עברית חדשה
תקוה שריג,יצורים אלה למה נבראו?,"כָּל יְצוּר וִיצוּר, שֶׁנִּבְרָא בִּימֵי בְּרֵאשִׁית,

עוֹשֶׂה שְׁלִיחוּתוֹ וּמֵבִיא בְּרָכָה לָעוֹלָם.

הַשַּׁבְּלוּל, שֶׁכֻּלּוֹ לֵחָה סְרוּחָה –

הֲרֵיהוּ תְּרוּפָה לְמִכְוַת אֵשׁ.

הַנִּיחֵהוּ עַל מָקוֹם שֶׁנִכְוֵיתָ בּוֹ וְיֵרָפֵא.

וְהַזְּבוּב הַטּוֹרֵד וְעוֹקֵץ בְּלִי קֵץ,

הַנִּיחֵהוּ כָּתוּשׁ עַל פִּצְעֲךָ וְיֵרָפֵא.

וְהַיַּתּוּשׁ? הוּא סַם מַרְפֵּא לְאַרְסוֹ שֶׁל נָחָשׁ.

וְאַרְסוֹ שֶׁל נָחָשׁ, עַל יְדֵי מִי הוּא מְבֻקָּשׁ?

לְמִי שֶׁלָּקָה עוֹרוֹ בִּשְׁחִין!

וְהַשְּׂמָמִית – רְפוּאָה בָּהּ לַעֲקִיצַת עַקְרָב!

וְהֶחָתוּל? הוּא הוּא שֶׁמִּמֶּנּוּ לָמַד אָדָם הָרִאשׁוֹן

לַחְפֹּר בָּאֲדָמָה וּלְכַסּוֹת בָּה צוֹאָתוֹ…

וְהַנְּמָלָה? מִמֶּנָּה לָמַד אָדָם לִנְהֹג כָּבוֹד בִּרְכוּשׁ חֲבֵרוֹ,

שֶׁכֵֵּן אֵין נְמָלָה נוֹגַעַת בְּגַרְגִּיר שֶׁל חֲבֶרְתָּהּ.

וְהֶחָגָב? מִמֶּנּוּ לָמַד אָדָם לָשִׁיר וְלִהְיוֹת שָׂמֵחַ.

וּלְמַעְלָה מִכֻּלָּם הַתַּרְנְגוֹל, שֶׁקָּם עִם הָנֵץ הַחַמָּה

וּמְעוֹרֵר אֶת הָאָדָם בִּקְרִיאָתוֹ, לָקוּם לַעֲבוֹדָתוֹ.",ספרות עברית חדשה
תקוה שריג,יקטן שב ומחפש אנשים חכמים ומוצא טפשים מטפשים,"יָצָא יָקְטָן מִכְּפָר חוּשְׁמָא

שֶׁבּוֹ מָצָא טִפְּשִׁים הַשְּׁקוּעִים בְּמַחֲשָׁבוֹת עֲמֻקּוֹת:

מַה שֵּׁם יִתְּנוּ לַבֵּן שֶׁאוּלַי יִוָּלֵד

לְחָתָן שֶׁאוּלַי יִמְצָא כַּלָּה

וּלְכַלָּה שֶׁאוּלַי תִּמְצָא חָתָן…

נָשָׂא רַגְלָיו וְהִמְשִׁיךְ בְּדַרְכּוֹ.

הָלַךְ הָלַךְ, עַד שֶׁבָּא לִכְפָר וּשְׁמוֹ חַטִּיטָא.

רָאָה שָׁם עֵץ וּבָחוּר עוֹמֵד בֵּין עֲנָפָיו,

מִכְנָסָיו תְּלוּיִים וּמִתְנוֹפְפִים בְּרוּחַ־הַיּוֹם

וְהַבָּחוּר מְנַסֶּה לִתְקֹעַ רַגְלָיו בְּמִכְנָסָיו,

מְנַסֶּה וּמְנַסֶּה וְאֵינוֹ מַצְלִיחַ.

שָׁאַל אוֹתוֹ יָקְטָן:

מָה אַתָּה רוֹצֶה לַעֲשׂוֹת, בָּחוּר? –

רוֹצֶה אֲנִי לִלְבּשׁ אֶת מִכְנָסַי וְאֵינִי מַצְלִיחַ!

רֵד מֵהָעֵץ וְהוֹרֵד אֶת מִכְנָסֶיךָ

וַאֲנִי אוֹרֶה לְךָ כֵּיצַד לוֹבְשִׁים מִכְנָסַיִם!


יָרַד הַבָּחוּר מֵהָעֵץ וְיָקְטָן הֶרְאָה לוֹ,

אֵיךְ לוֹבֵשׁ אָדָם אֶת מִכְנָסָיו.

הוֹדָה הַבָּחוּר הַלֹּא־יֻצְלַח לְיָקְטָן מִקֶּרֶב לִבּוֹ.

הֵבִין יָקְטָן שֶׁגַּם בִּכְפַר חַטִּיטָא

לֹא יִמְצָא אֲנָשִׁים חֲכָמִים…


נָשָׂא רַגְלָיו וְהִמְשִׁיךְ בְּדַרְכּוֹ.


הָלַךְ הָלַךְ, עַד שֶׁבָּא לִכְפַר וּשְׁמוֹ נְפושְׁסִים.

רָאָה שִׁבְעָה בַּחוּרִים שׁוֹכְבִים בְּשָׂדֶה אַחַת

וְרַגְלֵיהֶם מוּרָמוֹת אֶל עָל

וּמִתְנוֹפְפוֹת בָּאֲוִיר מֵעֲלֵיהֶם…

נִגַּשׁ אֲלֵיהֶם יָקְטָן וְשָׁאַל:

מַה חֶפְצְכֶם, בַּחוּרִים?
לָמָּה תְּנַפְנְפוּ בָּרַגְלַיִם כִּבְזַנְבוֹת חֲמוֹרִים?

רוֹצִים אֲנַחְנוּ לָקוּם –
הֵשִׁיבוּ לוֹ פֶּה אֶחָד

וְאֵינֶנּוּ מוֹצְאִים כָּל אִישׁ אֶת רַגְלָיו,
כִּי נִתְבַּלְבְּלוּ עָלֵינוּ בִּשְׁנָתֵנוּ!

הֵסִיר יָקְטָן אֶת חֲגוֹרָתוֹ מֵעַל מָתְנָיו,

חָבַט בָּהֶם חֲבָטָה אַחַת אַפַּיִם,

בְּכָל אוֹתָן אַרְבַּע־עֶשְׂרֶה רַגְלַיִם,

וְכֻלָּם קָמוּ וְעָמְדוּ בִּן־רֶגַע

כָּל אִישׁ עַל שְׁתֵּי רַגְלָיו

שֶׁעִמָּן נוֹלַד מִבֶּטֶן אִמּוֹ…

הוֹדוּ הַבַּחוּרִים לְיָקְטָן

וְהוּא הֵבִין, שֶׁלֹּא יִמְצָא גַם בִּנְפוֹשְׁסִים

אֶת הַחֲכָמִים בָּהֶם חָפְצָה נַפְשׁוֹ…


נָשָׂא רַגְלָיו וְהִמְשִׁיךְ בְּדַרְכּוֹ

הָלַךְ, הָלַךְ, עַד שֶׁבָּא לִכְפַר וּשְׁמוֹ בַּקְבּוּק.

נִכְנַס לְכִכַּר הַכְּפָר.

רָאָה קָהָל גָּדוֹל מוֹבִילִים כַּלָּה לְבֵית חֲתָנָהּ.

נִמְצְאָה דֶלֶת הַבַּיִת נְמוּכָה

וְהַכַּלָּה דַוְקָא, בְּלִי עַיִּן־הָרַע – גְּבוֹהָה.

עָמְדוּ תּוֹהִים וּנְבוֹכִים,

מַה יַּעֲשׂוּ לַכַּלָּה הַגְּבוֹהָה

שֶׁתּוּכַל לְהִכָּנֵס מִבַּעַד לַדֶּלֶת הַנְּמוּכָה.

הָיוּ שֶׁהִצִּיעוּ לַהֲרֹס אֶת הַקִּיר

וְהָיוּ שֶׁהִצִּיעוּ לְהַנְמִיךְ אֶת קוֹמַת הַכַּלָּה …

נִגַּשׁ יָקְטָן אֲלֵיהֶם וְאָמַר לָהֶם:

הָבָה וְאַרְאֶה לָכֶם כֵּיצַד תִּכָּנֵס
הַכַּלָּה הַתְּמִירָה לַדֶּלֶת הַזְעִירָה!

כּוֹפֵף יָקְטָן אֶת עֹרֶף הַכַּלָּה –

וְהִכְנִיסָהּ אַחַר כָּבוֹד לְבֵית בַּעְלָהּ.

הוֹדוּ כָּל הַנִּקְהָלִים לְיָקְטָן

וְהוּא הֵבִין, שֶׁגַּם בְּבַקְבּוּק

לֹא יִמְצָא אֶת הַחֲכָמִים שֶׁלָּהֶם הוּא זָקוּק …

נָשָׂא רַגְלָיו וְהִמְשִׁיךְ בְּדַרְכּוֹ.

הָלַךְ וְהָלַךְ, חָשַׁב חָשַׁב וּמָצָא –

שֶׁטּוֹבִים טִפְּשֵׁי כְּפָרוֹ הַקְּרוֹבִים,

מִטִּפְּשֵׁי הַכְּפָרִים הָאֲחֵרִים הָרְחוֹקִים…


שָׁב יָקְטָן מִדַּרְכּוֹ לְעַזְגָּד כְּפַר־מוֹלַדְתּוֹ

וְשָׂמַח בַּאֲנָשָׁיו עַד סוֹף יָמָיו.
",ספרות עברית חדשה
תקוה שריג,כל צבעי הקשת,"
לפני שנים רבות כשהיגיע הזמן לפתוח כיתה א' לילדים הבכורים,

ובית לכיתה לא היה, ובית לגור בו גם כן לא היה, מה עשו?

החליטו, שבית אחד שגרים בו חברים יהיה מעכשיו לביתם של אותם ילדים.

על־יד הבית הזה הקימו מקלחת מפח.

את המקלחת הזו, מפח, צבעו בצבעים יפים מכל צבעי הקשת.

בוקר אחד, שוטטו שם, בסביבת המקלחת הזו, ילדים קטנים מגן ב'.

שובבים, סקרנים ואמיצים היו אותם ילדים.

פתחו את דלת־הפח של המקלחת וראו שם שורת קופסאות־צבע, בכל צבעי הקשת

וערימת מכחולים גדולים חדשים, תאווה לעיניים!

טבל לו כל ילד מכחול בקופסת־צבע וצבע לו בשמחה רבה את הקיר, את הרצפה,

ויותר מכול – את עצמו ואת חבריו…

כך בילו שם הילדים שעה ארוכה בנימים, עד שרעבו וצמאו,

כי מים עוד לא זרמו שם, במקלחת, אפילו ברזים עוד לא היו.

יצאו החוצה וראו זה את זה לאור השמש,

והינה הם דומים לקופסת צבעים, בכל צבעי הקשת…

נפל עליהם פחד גדול,

– מה תגיד להם עדה הגננת, כשיבואו לגן והם צבועים בצבעים?!

עמדו חשבו, וממש שברו את הראש, איך אפשר להתנקות מכל הצבעים?

עבר שם יוס, ראה אותם צבועים בכל צבעי הקשת,

עמד להתבונן בהם, צחק צחוק גדול, עד שזלגו דמעות מעיניו מרוב צחוק.

הילדים שאהבו מאוד את יוס, שהיה חבר שלהם, שאלו אותו:

– יוס, איך אפשר לנקות את הצבעים המטונפים האלה מהגוף שלנו?

אמר להם יוס:

– פשוט מאוד, התגלגלו על העפר והעפר כבר יוריד מכם את הצבע…

שכבו להם הילדים על העפר, התגלגלו מצד לצד, מגב אל בטן, ומבטן אל גב,

קמו על רגליהם, והינה, לא רק שהצבע לא ירד,

אלא שהעפר נדבק לצבע, והם דמו יותר לשדים מאשר לילדים…

עבר שם יצחק חצרוני, סבא של הלית, ופרץ גם הוא בצחוק גדול ומתגלגל

והציע להם הצעה חדשה:

– אתם יודעים מה? לכו לנגרייה, שם יש ערימות של נסורת.

אם תתגלגלו כהוגן בתוך הנסורת, תתנקו מכל הצבעים!

הילדים, שכל גופם בער וגרד מן הצבע ומן העפר,

רצו כחץ מקשת לנגרייה, לנסות את מזלם בנסורת…

התגלגלו מצד אל צד, מגב אל בטן, ומבטן אל גב,

קמו על רגליהם, והינה, לא רק שהצבע לא ירד,

אלא שתלתלי נסורת זהובים, נדבקו אל כל הצבעים,

והפעם דמו בהחלט לשדים, וכבר לא הכירו כלל שהם באמת ילדים…

ומה עשה יצחק אוטו־חצרוני?

הביא פרידה מן האורווה והוביל אותם, רכובים כולם יחד על גבה,

דרך כל החצר, עד גן ב', כשהוא מחזיק ברסן הפרידה,

כמו שהוביל בזמנו המן הרשע את מרדכי היהודי…

כל החברים שראו אותם התגלגלו מצחוק

והילדים הצבועים, שכל גופם בער עליהם

והיו נרגזים רעבים וצמאים, בכו בכי מר.

אף לא אחד מהילדים האלה נעשה צבעי, או צייר,

ומאז ועד היום, הדבר השנוא עליהם מכול, הם צבע ומכחול.
",ספרות עברית חדשה
תקוה שריג,כמו אבשלום אבל בדום,"אצל ילדי בית־הספר שלנו, כמו אצל כל ילדי בית־הספר שבעולם, יש עונות במשחקים.

הפעם התחילה עונת הרכיבה על אֵילים, ממש בולמוס! פתאום הפסיקו כל הבנים לשחק בג’ולים במַטקה, בסקטים וקורקינטים וב־“לבנות בתים” והתחילו להיעלם, כאילו טבעו בים.

הם היו דוהרים לשדות השלף, שם רעו עדרי הכבשים, והיו עושים “תורות” ברכיבה על האייל. (באמת צריך להגיד “תורים”, אבל כל הילדים דווקא מתעקשים להגיד “תורות”).

אסף מכיתה ה' היה ילד צנום, גבוה ושקט. תמיד הרכיב לו לראשו מין כובעון טמבל זעיר וצבעוני, שסחב אותו מן הגן של אחותו.

הוא היה מצליח תמיד לתפוס את האייל השחור הכי גדול שקראו לו “מובי־דיק”, עלה על גבו, נאחז בצמרו ו־דהר.

פעם ביום שישי, היה שיעור חופשי ואחריו, איזה מזל, ההפסקה הגדולה! כל הבנים נעלמו, כמנהגם ושטפו לשדה.

אותו יום, רעה העדר בבקעה שבמורד היער, המיוערת בחרובים ואורנים ומדורגת במדריגות שקוראים טרסות, ונקראת “אמפיתאטרון”.

יש שם צוקים מתנשאים וביום בהיר רואים מרם הרים רחוקים שקוראים להם הרי־גלעד, בעבר־הירדן המזרחי.

אסף היגיע כרגיל הראשון, ותפס את האייל “שלו”, את “מובי־דיק”.

כל הילדים עמדו והסתכלו בו, וחיכו בחוסר סבלנות לתורם.

ברגע הראשון היה הכול כרגיל: “מובי־דיק” כבר היה מאומן לשמש סוס לילדים!

דילוגים אחדים דילג כתמיד, בעוד רוכבו נאחז בצווארו,

אבל פתאום – הרים רגליו למרומים וגלש שטף על־גבי צוקים ושיחים במורד המדרון, אל הוואדי שמתחת.

כל הבנים קפאו על מקומם באימה. רק אחד צרח. אסף התעופף באוויר, התהפך ונתלה בחולצתו, בקוציו של שיח הדום.

הוא יצא מן העסק חבוט ומרוט. איזה מזל שלא נשברו כל עצמותיו וגם ראשו!

הילדים הורידו אותו בזהירות מן השיח והובילו אותו פצוע וחבול, בכבוד גדול ובזהירות רבה הביתה.

בדרך נזכר אחד – אבל לא בצחוק, שגם אבשלום מהתנ""ך נתלה – בעץ… בערך כך.

מאותו יום נפסקה בבת־אחת עונת האילים ונפתחה מחדש עונת ה“חמש אבנים”.",ספרות עברית חדשה
תקוה שריג,לא דין אלא דין אליהוד,"אַחַד הַוָּאדִיּוֹת הַגְּדוֹלִים בִּטְרִיפּוֹלִי הוּא וָאדִי לַמְגִ’ינִין.

כַּאֲשֶׁר גּוֹאִים מֵימָיו, עַד עֶצֶם הַיּוֹם,

שׁוֹטְפִים מֵימָיו שָׂדוֹת וּכְרָמִים וְזוֹרְעִים הֶרֶס וַאֲבָדּוֹן.

פַּעַם אַחַת, בְּסוֹף הַחֹרֶף, גָּאוּ מֵי הַוָּאדִי.

הַמַּיִם שָׁטְפוּ בְּשֶׁצֶף־קֶצֶף לְעֵבֶר בֵּית־הַקְּבָרוֹת

שֶׁל הַיְּהוּדִים, יוֹשְׁבֵי טְרִיפּוֹלִי רַבָּתִי.

סַכָּנַת הֶרֶס נִשְׁקְפָה לַמַּצֵּבוֹת וַאֲפִלּוּ לְעַצְמוֹת הַנִּקְבָּרִים.

אוֹתוֹ שִׁטָּפוֹן – בַּלַּיְלָה הֵחֵל.

שׁוֹמֵר־הַלַּיְלָה, מֻחַמַד שְׁמוֹ,

שָׁמַע אֶת קוֹל הַזֶּרֶם הַקָּרֵב וּבָא.

עָלָה עַל גֶּדֶר בֵּית־הַקְּבָרוֹת וְצָפָה בַּשִּׁטָּפוֹן

וְכָל עַצְמוֹתָיו רוֹעֲדוֹת מִפַּחַד.

פִּתְאֹם הִבְחִין בִּשְׁתֵּי דְמֻיּוֹת עוֹמְדוֹת

וְמְכַוְּנוֹת בְּיָדָן אֶת זֶרֶם הַוָּאדִי כָּךְ,

שֶׁלֹּא יִכָּנְסוּ לִתְחוּם בֵּית־הַקְּבָרוֹת.

וּבֶאֱמֶת, סַב הַזֶּרֶם לְמַטָּה מִמֶּנּוּ,

זָרַם דֶּרֶךְ הַשּׁוּק הַגָּדוֹל,

הָרַס בָּתִים וּכְרָמִים לָרֹב.


וּלְבֵית־הַקְּבָרוֹת לֹא אֻנָּה כָּל רַע.

הַשּׁוֹמֵר הָעֲרָבִי, מֻחֲמַד, הִתְחִיל מֵאָז אוֹתוֹ יוֹם

לַעֲבֹר בְּחוּצוֹת טְרִיפּוֹלִי וּלְהַכְרִיז:

– “לָא דִין, אֶלָּא דִין אַלְיַהוּד!”

(אֵין תּוֹרַת אֱמֶת, אֶלָּא תּוֹרַת הַיְּהוּדִים)

וְכָךְ עָשָׂה עַד יוֹם מוֹתוֹ.
",ספרות עברית חדשה
תקוה שריג,לא יירש עד שלא ישתטה,"מַעֲשֶׂה בְּאָדָם אֶחָד שֶׁאָמַר לִבְנוֹ

– לֹא תִּירַשׁ אוֹתִי עַד שֶׁתִּשְׁתַּטֶּה!

לֹא הֵבִין הַבֵּן מָה אָבִיו סָח.

הָלַךְ הַבֵּן אֶל רַבִּי יְהוֹשֻׁעַ בֶּן־קָרְחָה,

לִשְׁאֹל פֵּשֶׁר דִּבְרֵי אָבִיו.

מָצָא אוֹתוֹ מַחֲזִיק זַלְזַל בְּפִיו וְזוֹחֵל עַל הָרִצְפָּה

אַחֲרֵי בְּנוֹ הַתִּינוֹק הַזּוֹחֵל לְפָנָיו.

תָּמַהּ הַבֵּן עַל מַעֲשֵׂי הָרַב וְשָׁאַל: –

– רַבִּי יְהוֹשֻׁעַ, תָּמֵהַּ אֲנִי עָלֶיךָ, שֶׁאַתָּה מִשְׁתַּטֶּה וְזוֹחֵל עַל הַקַּרְקַע!

אָמַר לוֹ רַבִּי יְהוֹשֻׁעַ:

– רוֹאֶה אַתָּה, כֵּיוָן שֶׁאָדָם רוֹאֶה בָּנִים, הוּא מִשְׁתַּטֶּה…

אוֹתוֹ רֶגַע הֵבִין הַבֵּן אֶת כַּוָּנַת אָבִיו,

שֶׁיִּירַשׁ אוֹתוֹ רַק כַּאֲשֶׁר יִהְיֶה הוּא עַצְמוֹ אָב לְבָנִים,

שֶׁאָז יְהֵא כְּבָר אָדָם מְיֻשָּׁב בְּדַעְתּוֹ

וְלֹא עוֹד בָּחוּר קַל דַּעַת…",ספרות עברית חדשה
תקוה שריג,לא תנום ולא תישן,"חֲמוּטַל הָיְתָה קְטַנְטֹנֶת, מַמַּשׁ אֶצְבְּעוֹנִית, וְאוּלַי לָכֵן

גַם קְצָת פַּחְדָּנִית. לֹא בַּיּוֹם, רַק בַּלַּיְלָה. הִיא לֹא

נָתְנָה לְהוֹרֶיהָ לָלֶכֶת אַחַר הַהַשְׁכָּבָה, כִּמְעַט עַד חֲצוֹת.

וּכְּשֶׁכְּבָר נִרְדְּמָה סוֹף־סוֹף, חָלְמָה חֲלוֹמוֹת מַבְהִילִים

וְנִתְעוֹרְרָה בִּבְכִי. כָּל שׁוֹמְרוֹת הַלַּיְלָה כְּבָר יָדְעוּ עַל

חֲמוּטַל הַפַּחְדָּנִית מִגַּן רִבְקָה.

פַּעַם אַחַת, אָמְרָה רִבְקָה לַחֲמוּטַל:

– טַלטַלֹּנֶת, לָמָּה לָךְ לִהְיוֹת טִפְּשֹׁנֶת? הֲלֹא לַאסִי

שׁוֹמֶרֶת בַּלַּיְלָה עַל הַגַּן כָּל כָּךְ טוֹב?! אִם תִּפְחֲדִי

בַּלַּיְלָה, קוּמִי לָךְ, גְּשִׁי אֵלֶיהָ, וְתִרְאִי בְּעַצְמֵךְ כַּמָּה טוֹב

הִיא שׁוֹמֶרֶת עָלַיִךְ וְעַל כָּל הַיְלָדִים.

וַחֲמוּטַל מֶה עָשְׂתָה? בְּדִיוּק מַה שֶּׁאָמְרָה רִבְקָה:

כְּשֶׁהָיְתָה מִתְעוֹרֶרֶת נִפְחֶדֶת, הָיְתָה מִיָּד אֶל לַאסִי

הַנֶּאֱמָנָה יוֹרֶדֶת, אוֹתָה קְצָת מְלַטֶּפֶת, וְלַאסִי אָז אֶת

הַיּלְדָּה מְלַקֶּקֶת, בִּלְשׁוֹנָה הַחַמָּה וְהָרַכָּה.

וַחֲמוּטַל בְּשֶׁקֶט לְמִטָּתָה חוֹזֶרֶת, וְכָכָה הִתְרַגְּלָה שֶׁלֹּא

לְפַחֵד יוֹתֵר אַף פַּעַם:

הִיא רָאֲתָה שֶׁלַּאסִי בֶּאֱמֶת לֹא תָּנוּם וְלֹא תִּישַׁן וְרַק

תִּשְׁמֹר עַל יַלְדֵי הַגַּן.
",ספרות עברית חדשה
תקוה שריג,לטייל עם עמית,"כשאנחנו יוצאים לטייל לוואדי הקרוב או הרחוק,

לכרם הזיתים, או אפילו לשטח התירס שעל־יד הבית,

אנחנו משוחחים זה עם זו.

“זו” היא אני, “זה” הוא עמית, נכדי הבכור.

כך זה נמשך מספר שנים, שנותיו הרכות.

ערב אחד, והוא כבן חמש, ראינו בפעם הראשונה ביחד תל־נמלים.

היה זה תל עפר אדמדם, תחוח, בנוי כולו כעיגול, ככוורת,

פתחים עגולים מכל עבר ונמלים עסקניות באות ויוצאות,

מהן ריקות מהן עומסות גרגרים.

עמית התבונן בתל שעה ארוכה ולבסוף שאל:

– סבתא, הנמלים יודעות על אנחנו?

– לא, ילד, הן אינן יודעות עלינו.

־ אז למה אנחנו יודעים עליהן והן לא יודעות עלינו?

– כי אנחנו יותר מדי גדולים בשביל העיניים שלהן,

הלא הן כל־כך קטנות!

סבתא, זה כמו שאנחנו לא יכולים לראות את כל העולם?

כן, עמית, בדיוק כך!

העולם גדול מדי בשביל עינינו הקטנות

ואנחנו גדולים מדי בשביל עיני הנמלים הקטנטנות.

ולכן אנחנו לא יכולים לראות גם את אלוהים, סבתא?

אולי, עמית, אינני יודעת…


טיול אחר טיילנו לשרידי בית השייח'.

היה זה בערב סתיו.

שמי סתיו מעוננים להבו לקראתנו,

בתוכם שקעה השמש במהירות.

– סבתא! הביטי, לעננים יש פנים של אש.

נזכרתי באביו של עמית, בבני רן, כשהיה קטן,

והיינו מהלכים באותה הדרך ועננים לוהבים כאלה

הקבילו פנינו והוא אמר כמעט אותן מלים.

סיפרתי לעמית בפעם המי־יודע־כמה, על הימים הראשונים,

שבהם גרנו בבית־השייח',

בצריף שהקמנו על גגו השטוח

כשבתוכו, מתחתנו, היה מקום הפרות הגועות.

מסביב לבית השייח', השתרע אז גן־הירק,

כרמי הגפן והזית הצעירים ושדות הפלחה.


אבל מי גר פה בבית־השייח' לפני אתם? – שאל עמית.

השייח' ואשתו ובניו גרו פה לפנינו…

השייח' הזה היה ערבי?

כן, עמית, ערבי.

אז איפה הוא גר היום, סבתא?

למה הוא נתן לכם פתאום את הבית שלו?

אנחנו רצינו מאוד אדמה, בכדי לבנות לנו את בית־השיטה

והוא היה זקוק לכסף וכך הוא מכר לקרן־הקיימת

את האדמה בשבילנו – כך השבתי לעמית.

והוא לקח איתו את כל הילדים שלו למקום אחר?
והם לא בכו?

לא ראיתי, עמית, לא ראיתי אותם, כשהם הלכו מכאן…

סבתא, בואי נחטט בבית!
אולי נשאר משהו, משהו קטן, מהערבים שגרו פה פעם!

טוב. חטט לך כמה שאתה רוצה, עמית.

חיפש לו עמית וחיפש בתוך בית השייח' האפלולי, ההרוס למחצה, שהיו בו שקים עם זבל כימי ומצבורי אשפה.

לבסוף הביא לי עמית פייה של כד־חרס, של ג’רה, וקרא:

– סבתא, מצאתי “עתיקה”!

(מאז הייתה שמורה “העתיקה” של עמית במשך שנים, במקום כבוד על האצטבה).

ועמית עדיין חופר ומחטט בכל מקום הרומז על עתיקות…


ובינתיים, כבר נמצאו עתיקות לרוב במקומותינו, עתיקות אמת.

שרידיה של כנסייה, של גת עתיקה ועוד חדר בנוי באדמה

שתפקידו עדיין לא נודע,

וגם כד חרס נמצא בתל בית־השייח', מימים שטרם הוגדרו

ובו אוצר מופלג ויפהפה:

מטבעות, שרשרות, חרוזים, טבעות ואצעדות.


בטיול הבר־מצווה שלו, בעמק דותן, מצא עמית חותמת

שזוהתה על־ידי מחלקת העתיקות הישראלית – כחותמת עברית,

וימיה מן האלף השני שלפני הספירה.

– עמית – אמרתי לו למראה החותמת:

אולי זו חותמת של דבורה הנביאה?

– ואולי היא של אבימלך בן־גדעון השכמי.

גם הוא “התעסק” שם בסביבה ההיא?

– ואתה עוד זוכר את “העתיקה” שמצאת בבית השייח'?

– אז, את סידרת אותי, סבתא, זה היה סתם שבר של ג’רה!


רק באותו יום, זרקתי את החרס, שאומנם היה כזה…

כשסיים עמית את לימודיו בי""ב, כתב את עבודת־הגמר שלו.

על מה כתב?

על “בתי־כנסת עתיקים בעמק שלנו ובעמק בית־שאן”.


הוא שנאמר,

– אם גרעין זרעת, בטח.
",ספרות עברית חדשה
תקוה שריג,למה אדם דומה?,"אָמַר רַבִּי שְׁמוּאֵל בַּר־יִצְחָק:

– לְמָה אָדָם דּוֹמֶה?

כְּשֶׁהוּא בֶּן שָׁנָה הוּא דּוֹמֶה לְמֶלֶךְ.

נוֹשְׂאִים אוֹתוֹ עַל הַיָּדַיִם, מְשַׁבְּחִים אֶת יָפְיוֹ,

מְחַבְּקִים וְנוֹשְׁקִים אוֹתוֹ;

בֶּן שְׁנָתַיִם וְשָׁלֹש, הוּא דּוֹמֶה לַחֲזִיר,

שֶׁהוּא זוֹחֵל בְּכָל מָקוֹם וּפוֹשֵׁט יָדוֹ לְכָל לִכְלוּךְ;

בֶּן עֶשֶׂר הוּא דּוֹמֶה לִגְדִי

הַמְקַפֵּץ וְרָץ כָּל הַיּוֹם כֻּלּוּ;

בֶּן עֶשְׂרִים הוּא דּוֹמֶה לְסוּס,

שֶׁגּוּפוֹ גָּדוֹל וּפָנָיו נָאוֹת, וְהוּא מְחַפֵּשׂ לוֹ אִשָּׁה לְשֵׂאתָהּ;

נָשָׂא אִשָּׁה, הוּא דּוֹמֶה לַחֲמוֹר שֶׂכָּל הַיָּמִים הוּא רָץ סְבִיבָהּ;

הוֹלִיד בָּנִים הוּא דּוֹמֶה לְכֶלֶב

הַמִּתְרוֹצֵץ כָּל הַיָּמִים לְהָבִיא לָהֶם מְזוֹנוֹת וּלְגַדְּלָם.

הִזְקִין הָאָדָם הוּא דּוֹמֶה לְקָנֶה רָצוּץ…
",ספרות עברית חדשה
תקוה שריג,מה יהיה שם הבן?,"יוֹם אֶחָד אָמַר יָקְטָן בְּלִבּוֹ:

כְּבָר נִמְאֲסוּ עָלַי בְּנֵי כְּפָרִי עַזְגָּד,
כִּי טִפְּשִׁים מְטֻפָּשִׁים הֵם!

הָבָה וְאֵצֵא לְחַפֵּשׂ אֲנָשִׁים חֲכָמִים מֵהֶם!

לָקַח אֶת מַקְלוֹ וְאֶת תַּרְמִילוֹ וְיָצָא לַדֶּרֶךְ.


הָלַךְ, הָלַךְ וְהִגִּיעַ לִכְפַר חוּשְׁמָא.

נִכְנַס יָקְטָן לַבַּיִת הָרִאשׁוֹן וּמָצָא בּוֹ

אָב וָאֵם וּבִתָּם, נַעֲרָה מְגֻדֶּלֶת.

שָׁאֲלוּ אוֹתוֹ בְּנֵי הַבַּיִת:

מַה לְךָ בִּכְפָרֵנוּ חוּשְׁמָא, אוֹרְחֵנוּ?
אָמַר לָהֶם:

בֵּינְתַיִם אֲנִי מְחַפֵּשׂ רַק קְצָת מַיִם, אוֹ יַיִן…
יָרְדָה הַנַּעֲרָה לַמַּרְתֵּף לְהָבִיא יַיִן לָאוֹרֵחַ.

כַּאַשֶׁר מָזְגָה אֶת הַיַּיִן אֶל הַגָּבִיעַ

מִן הַכַּד שֶׁעָמַד בְּאַפְלוּלִית הַמַּרְתֵּף,

פִּלְּחָה אֶת מֹחָהּ מַחֲשָׁבָה:

אִם יִקַּח אוֹתִי הָאוֹרֵחַ לְאִשָּׁה
וְיִוָּלֵד לָנוּ בֵּן,

מַה יִּהְיֶה שֵׁם הַבֵּן?

וַהֲלֹא כְּבָר נָתְנוּ הַבְּרִיּוֹת אֶת כָּל הַשֵּׁמוֹת?!

לֹא עָלָה שׁוּם שֵׁם בְּדַעַת הַנַּעֲרָה.

יָשְׁבָה עַל הַמַּדְרֵגָה, גְּבִיעַ הַיַּיִן בְּיָדָהּ,

וְשָׁקְעָה בְּמַחֲשָׁבוֹת עֲמֻקּוֹת.


רָאֲתָה הָאֵם שֶׁבִּתָּהּ אֵינָהּ שָׁבָה מֵהַמַּרְתֵּף

יָרְדָה לִרְאוֹת מַה לָּהּ קָרָה.

מָצְאָה אֶת בִּתָּהּ יוֹשֶׁבֶת, שְׁקוּעָה בְּמַחֲשָׁבוֹת,

וּגְבִיעַ הַיַּיִן בְּיָדָהּ.

מַה לָּךְ, בִּתִּי, לָמָּה אֵינֵךְ חָשָׁה לְהָבִיא
אֶת הַיַּיִן לְאוֹרְחֵנוּ הַבָּחוּר הַמְצֻיָּן יָקְטָן?

כִּי שָׁקַעְתִּי בְּמַחֲשָׁבָה עֲמֻקָּה, אִמָּא… –
הִשִׁיבָה הַנַּעֲרָה.

וּמַהִי מַחֲשָׁבָה עֲמֻקָּה זוֹ, בִּתִּי? – שָׁאֲלָה הָאֵם.

שֶׁאִם יִתְחַתֵּן אִתִּי יָקְטָן
וְיִוָּלֵד לָנוּ בֵּן קָטָן,

מַה יִּהְיֶה שֵׁם הַבֵּן?

וַהֲלֹא כְּבָר נָתְנוּ הַבְּרִיּוֹת אֶת כָּל הַשֵּׁמוֹת?!

אוֹ, זוֹ בֶּאֱמֶת שְׁאֵלָה קָשָׁה –
אָמְרָה הַאִשָּׁה וְהִתְיַשְּׁבָה עַל הַמַּדְרֵגָה, לְצַד בִּתָּהּ.


רָאָה הָאָב שֶׁבִּתּוֹ וְאִשְׁתּוֹ

אֵינָן שָׁבוֹת מִן הַמַּרְתֵּף

וְנֶפֶשׁ הָאוֹרֵחַ יְבֵשָׁה, בְּאֵין לוֹ יַיִן,

יָרַד גַּם הוּא, לִרְאוֹת מַה לָּהֶן קָרָה.

מָצָא אֶת אִשְׁתּוֹ וּבִתּוֹ יוֹשְׁבוֹת עַל הַמַּדְרֵגָה

שְׁקוּעוֹת בְּמַחֲשָׁבוֹת עֲמֻקּוֹת.

מַה לָּכֶן, נָשִׁים, יוֹשְׁבוֹת כִּגְלָמוֹת
בְּעוֹד אוֹרְחֵנוּ, הַבָּחוּר הַמְצֻיָּן, יָקְטָן,

יְבֵשָׁה נַפְשׁוֹ בְּאֵין לוֹ יַיִן?!


שְׁקוּעוֹת אֲנַחְנוּ בְּמַחֲשָׁבוֹת עֲמֻקּוֹת… –
הֵשִׁיבוּ שְׁתֵּיהֶן פֶּה אֶחָד.

וּמָה הֵן מַחֲשָׁבוֹת עֲמֻקּוֹת אֵלּוּ, נָשִׁים? – שָׁאַל הָאָב.

אֲנַחְנוּ חושׁבוֹת, שֶׁאִם תִּהְיֶה חֲתֻנָּה

וְיִוָּלֵד אֶצְלֵנוּ בֵּן,

מַה יִּהְיֶה שֵׁם הַבֵּן?

וַהֲרֵי כְּבָר נָתְנוּ הַבְּרִיּוֹת אֶת כָּל הַשֵּׁמוֹת?!

אוֹ, זוֹ בֶּאֱמֶת שְׁאֵלָה קָשָׁה – אָמַר הָאָב
וְהִתְיַשֵּׁב לְצַד הַנָּשִׁים עַל מַדְרֵגַת הַמַּרְתֵּף.


רָאָה הָאוֹרֵחַ יָקְטָן, שֶׁנִּשְׁאַר בּוֹדֵד,

וְאֵין לוֹ מַיִם וְאֵין לוֹ יַיִן,

יָרַד לִרְאוֹת מַה קָּרָה לִמְאָרְחָיו.


מָצָא אֶת שְׁלָשְׁתָּם יוֹשְׁבִים,

שְׁקוּעִים בְּמַחֲשָׁבוֹת עֲמֻקּוֹת

וְגָבִיעַ רֵיק בִּידֵי הַבַּת

שֶׁכְּבָר נִשְׁפַּךְ מִמֶּנּוּ הַיַּיִן

(מֵרֹב מַחֲשָׁבוֹת עֲמֻקּוֹת)…

ציור 13.png
מַה לָּכֶם מְאָרְחַי הַיְקָרִים
שֶׁהִתְיַשַּׁבְתֶּם כָּאן כִּגְלָמִים

בְּעוֹד הָאוֹרֵחַ שֶׁלָּכֶם מִתְיַבֵּשׁ

מֵאֵין לוֹ יַיִן וּמֵאֵין לוֹ אֲפִלּוּ מַיִם?


אֲנַחְנוּ שְׁקוּעִים בְּמַחֲשָׁבוֹת עֲמֻקּוֹת, יָקְטָן,
שֶׁכֵּן אִם תִּהְיֶה, אִם יִרְצֶה הַשֵּׁם, חַתֻנָּה

וְיִוָּלֵד אֶצְלֵנוּ בֵּן,

מַה יִהְיֶה שֵׁם הַבֵּן?

כִּי כְּבָר קָרְאוּ הַבְּרִיּוֹת בְּכָל הַשֵּׁמוֹת?!

אוֹ! – הֵשִׁיב לָהֶם יָקְטָן –
מֵבִין אֲנִי שֶׁהַבַּת הִיא הַכַּלָּה

וּמִי הוּא הַמְאֻשָּׁר, הֶחָתָן?


אַתָּה! – פָּצְחוּ כָּל הַשְּׁלשָׁה פִּיהֶם בִּקְרִיאָה.

אֲנִי?! – נִדְהַם יָקְטֳן –

וַהֲלֹא כְּלָל אֵינִי מְחַפֵּשׂ כַּלָּה וּמִמֵּילָא אֵינֵנִּי חָתָן!



שָׁב וְעָלָה מִן הַמַּרְתֵּף

מְוַתֵּר עַל הַיַּיִן, מְוַתֵּר עַל הַמַּיִם

וְאָמַר בְּלִבּוֹ,

לְעֻמַּת טִפְּשֵׁי כְּפָרִי עַזְגָּד
הֲרֵי טִפְּשִׁים אַנְשֵׁי חוּשְׁמָא כֶּפֶל כִּפְלַיִם!

אֵלֵךְ לִי לְחַפֵּשׂ אֲנָשִׁים חֲכָמִים בְּמָקוֹם אַחֵר…
",ספרות עברית חדשה
תקוה שריג,מה קרה ליוני וחנן?,"בְּאַחַד הַיָּמִים הַלּוֹהֲטִים שֶׁל הַקַּיִץ, הָיוּ

כָּל יַלְדֵי גַּן ה' בַּבַּיִת פְּנִימָה. שָׁם עָבְדוּ וְשִׂחֲקוּ לָהֶם

בְּשֶׁקֶט, עַד שֶׁבָּאוּ שְׁעוֹת הַצָּהֳרַיִם וְהַמְטַפֶּלֶת, הִתְחִילָה

כְּבָר לִקְרֹא לָהֶם לְהִתְקַלֵּחַ.

לְפֶתַע, נֶעְלְמוּ יוֹנִי וְחָנָן. נֶעְלְמוּ וְדַי. כְּאִלּוּ נִבְלְעוּ בִּמְעָרָה. לְאָן רָצוּ בַּחֹם הַנּוֹרָא?

כַּעֲבֹר חֲצִי שָׁעָה, אוֹ קְצָת יוֹתֵר, שָׁבוּ מְשֻׁלְהָבִים.

מְשֶּׁנִכְנְסוּ לַבַּיִת, הָלְכוּ אַחֲרֵיהֶם כֻּלָּם בְּשׁוּרָה:

הַיְלָדִים וְשִׁפְרָה, וַאֲפִלּוּ צִלָּה, כְּשֶׁשְּׁתֵּי יְדֵיהֶן מֻקְצָפוֹת סַבּוֹן.

לָמָּה?

כִּי כֻּלָּם הִרְגִּישׁוּ שֶׁקָּרָה לָהֶם מַשֶּׁהוּ מְעַנְיֵן. מַה קָּרָה לְיוֹנִי וּלְחָנָן? מָה?

הַקְשִׁיבוּ וְתֵדְעוּ: הֵם רַק יָצְאוּ לִרְאוֹת, אִם

יֵשׁ מַיִם בַּבְּרֵכָה. לֹא, לֹא הָיוּ בָּהּ מַיִם. רַק

צְפַרְדְּעֵי’קָה

הִשְׁתַּכְשְׁכָה בַּבֹּצִית שֶׁבַּקַּרְקָעִית.


צפרדעיקה.png
מַה יַּעֲשׂוּ?

אוּלַי יִסְחֲבוּ בֵּיצַת תַּרְנְגֹלֶת הֹדּו?

בֵּיצָה? זוֹ הַצָּעָה אַמִּיצָה!

אֲבָל לֹא כָּךְ חָשָׁב הַהֹדִּי, שֶׁשָּמַר עַל בֵּיצֵי

זוּגָתוֹ הַהֹדִּית. בְּקוֹל אֵימִים גָּעַר: אַדָּר-אַדָּר-אַדָּר –

וְיוֹנִי וְחָנָן נָשְׂאוּ רַגְלֵיהֶם מִכְּבָר.

וּמַה יַּעֲשׂוּ עַכְשָׁו?

אוּלַי יִמְרְטוּ כַּמָּה נוֹצוֹת טַוָּס? הֵן יְרֻקּוֹת

וַחֲמוּדוֹת וּכְאִלּוּ גַּם קְצָת זְהָבִיּוֹת. יֹפִי שֶׁל הַצָּעָה!

אֲבָל גַּם דַּעְתּוֹ שֶׁל הַטַּוָּס הָיְתָה שׁוֹנָה מִדַּעְתָּם: הוּא

קָרָא תִּגָּר בְּקוֹל מַר, פָּרַשׂ שְׁתֵּי כְּנָפָיו, זָקַף כָּל

נוֹצוֹתָיו, וְהִפְנָה אֶת גִּבּוֹרֵינוּ אֶל פְּנֵי הָאַוָּז.

הֵם אֲפִלּוּ לֹא הִסְפִּיקוּ עֲדַיִן לְהַצִּיעַ מַה

יִקְּחוּ מֵהָאַוָּז, וְזֶה פָּעַר לְעֻמָּתָם אֶת מַקּוֹרוֹ, כְּמִי

שֶׁרוֹצֶה לִבְלֹעַ אוֹתָם חַיִּים. נִבְהֲלוּ הַשְּׁנַיִם, בְּלֵב דּוֹפֵק

וּפִיק בִּרְכַּיִם, הֵרִימוּ הָרַגְלַיִם – לַעֲזָאזֵל, שׁוּם דָּבָר לֹא

מַצְלִיחַ לָהֶם הַיּוֹם…


מצליח להם היום.png

אוּלַי, יִמְצְאוּ לְכָל הַפָּחוֹת, אֶת פִּינְצ’וֹ

הַחֲמוֹר בָּאֻרְוָה, וְיִרְכְּבוּ עָלָיו טִיפּ טִפָּה, רַק עַד חֲדַר

הַמְּלָאכָה שֶׁל בֵּית-הַסֵּפֶר?

אוּלַי? זֶה בֶּאֱמֶת כְּדַאי!

– לֹא, לֹא! – נָעַר הַחֲמוֹר בְּקוֹל זְוָעוֹת.

אָמַר יוֹנִי לְחָנָן: – אַתָּה יוֹדֵעַ מָה? בּוֹא נֵלֵךְ הַבַּיְתָה וְדַי.

אָמַר חָנָן לְיוֹנִי: – טוֹב, נֵלֵךְ.

הַפַּעַם סָחֲבוּ אֶת רַגְלֵיהֶם לְאַט-לְאַט, בַּדֶּרֶךְ הַבַּיְתָה, אֶל הַגַּן.

הַיְלָדִים שָׁמְעוּ אֶת הַסִּפּוּר שֶׁל יוֹנִי וְחָנָן. גַּם שִׁפְרָה שָׁמְעָה. חָשְׁבָה, חָשְׁבָה וְאָמְרָה:

– אוּלַי נִרְשֹׁם אֶת הַסִּפּוּר הַזֶּה בְּ“סֵפֶר הַגַּן”?

הַיְלָדִים קָפְצוּ וְאָמְרוּ:

– כֵּן, כֵּן, שִׁפְרָה זוֹ יֹפִי שֶׁל הַצָּעָה! נִכְתֹּב אֶת הַסִּפּוּר!

רָשְׁמָה שִׁפְרָה, בְּעֶזְרָתוֹ הַנֶּאֱמָנָה שֶׁל

בַּעֲלָהּ יוּסוּף הַמַּפְלִיא לַחֲרֹז חֲרוּזִים, אֶת הַשִּׁיר עַל יוֹנִי

וְחָנָן, וְשָׁרָה אוֹתוֹ לַיְלָדִים בַּמַּנְגִּינָה שֶׁל ""כּוּשִׁי,

כֶּלֶב קָט"", וְכָל הַיְלָדִים לָמְדוּ אוֹתוֹ עַל-פֶּה,

בִּן-רֶגַע:

בּוֹאוּ וְנָשִׁיר אוֹתוֹ גַּם אֲנַחְנוּ טוֹב?!


יוֹנִי וְחָנָן

יָצְאוּ קְצָת מִן הַגַּן

הַיּוֹם בַּצָּהֳרַיִם

לִרְאוֹת אִם יֵשׁ כְּבָר מַיִם.

אַךְ הַבְּרֵכָה רֵיקָה

מָצְאוּ רַק צְפַרְדְּעִי’קָה.

יוני וחנן.png

הָלְכוּ חִישׁ בְּרִיצָה

לִסְחֹב אַחַת בֵּיצָה,

אַךְ תַּרְנְגוֹל הַהֹדּוּ

קָרָא לָהֶם: – עֲמֹדוּ!

צָעַק בְּקוֹל – דּוּר-דּוּר:

– 'סְתַלְקוּ כְּבָר, בְּקִצּוּר!


אוּלַי נֵלֵךְ כָּעֵת,

נוֹצוֹת קְצָת לְלַקֵּט?

הָלְכוּ מִיָד הַשְּׁנַיִם,

הֵרִימוּ הָרַגְלַיִם,

לִמְצֹא נוֹצוֹת טַוָּס,

אֲבוֹי! פָּגְשׁוּ אַוָּז!


בּוֹא יוֹנִי נֵלֵךְ,

כִּי הָאַוָּז נוֹשֵׁךְ!

וְהַלֵּב לַשְּׁנַיִם

נָפַל לַמִּכְנָסַיִם…

בָּרְחוּ אֶל הַחֲמוֹר,

אַךְ הוּא הִתְחִיל לִנְעֹר…

ברחו אל החמור.png

בּוֹא נַחֲזֹר לַגַּן,

מַסְפִּיק כְּבָר בַּלַּגַּן!

מַהֵר חָזְרוּ הַשְּׁנַיִם,

רֵיקוֹת הֵן הַיָּדַיִם,

חָזְרוּ בְּרֹאשׁ מוּרָד,

וְכָךְ סִפּוּר נוֹלַד.
",ספרות עברית חדשה
תקוה שריג,אבן טובה ותנין כרוך עליה,"רַבִּי יְהוּדָה, מֵחַכְמֵי הַתַּלְמוּד, סִפֵּר סִפּוּר זֶה לְתַלְמִידָיו:

פַּעַם אַחַת, הַיִינוּ שָׁטִים בִּסְפִינָה בַּיָּם־הַתִּיכוֹן,

וְרָאִינוּ אֶבֶן טוֹבָה נוֹצֶצֶת מִן הַקַּרְקָעִית, וְתַנִּין כָּרוּך עָלֶיהָ.

יָרַד הָאָמוֹדַאי (צולְלָן) שֶׁבֵּינֵינוּ לַהֲבִיאָהּ.

פָּעַר הַתַּנִּין אֶת פִּיו

וּבִקֵּשׁ לִבְלׂעַ אֶת הַסְּפִינָה שֶׁלָּנוּ.

בָּא עוֹרֵב וְהִתִּיז רׂאׂשׁוֹ שֶׁל הַתַּנִּין,

בָּא תַּנִּין אַחֵר וְנָטַל אֶת הָאֶבֶן,

וּבָא גַם הוּא לִבְלׂעַ אֶת סְפִינָתֵנוּ.

בָּאָה צִפּוֹר וְהִתִּיזָה אֶת רׂאשׁוֹ.

נָטַל הָאָמוֹדַאי אֶת הָאֶבֶן הַטּוֹבָה וְהֵטִיל אוֹתָהּ לְתוֹךְ סְפִינָתֵנוּ,

הָיוּ עִמָּנוּ עוֹפוֹת שְׁחוּטִים וּמְלוּחִים שֶׁהֵכַנּוּ לִמְזוֹנֵנוּ,

כְּשֶׁנָּגְעָה בָּהֶם הָאֶבֶן, נְטָלוּהָ הָעוֹפוֹת וּפָרְחוּ לָהֶם…
",ספרות עברית חדשה
תקוה שריג,אבן מקיר תזעק,"בתוך שאר ניסים ונפלאות שפקדו אותנו

במלחמת ששת-הימים ובעקבותיה

באה גם הפליאה הזו:

פסוקים שהיינו שוגרים בלשוננו בלא משים אוזן ולב –

יצאו מבית-אחיזתם וקיבלו חיות.

כך היה ל“עיר שחברה לה יחדיו”,

ול“שש לבכם, ועצמותיכם כדשא תפרחנה”

ול“אבן מקיר תזעק”, כפי שיצא מסיפור זה.


אמי, לאה, חייתה בשנותיה האחרונות

באלם ובמצוקת נפש בקיבוצי שלי,

בבית-השיטה, הרחק מירושלים עירה.

כאן השיבה נפשה לאלוהים, וכאן נקברה,

אף כי הקימה לה בחייה אחוזת קבר בהר-הזיתים.

הקבר שלה אמור היה להיכָּרות בסמוך לקברו של אבי,

הרה“ג יוסף זצ”ל,

שהלך לעולמו לפני חמישים שנה

בשכונת “כרם” הקטנה, בירושלים עירו.

היה זה גם מקום סמוך לקברות אבותיו של אבא ז""ל

וגם לקברות אבותיה של אמי, עליהם-השלום.


בחודש אדר תש""ו, עליתי עם אמי אל קבר אבי,

ביום הזיכרון למותו,

כדרך שהיינו עולות לשם בכל אותן השנים.

היבטתי בפתיעה ובריגשה במצבת אבן חדשה

מבהיקה בלבנה,

שאותיותיה השחורות מספרות על אמי לאה,

שתשכון כאן מתחתיה, לצד אבי, אלוף נעוריה.


אותה שנה כבר הייתי אשה נשואה

ובני נטועים באדמת העמק, הרחק מירושלים עירי.

באותו יום זיכרון שבשנת תש""ו, בכיתי בכי רב.

לא על אבי בכיתי, שלא זכרתיו כמעט,

כי מת בעודני פעוטה.

לא על אבות אבותַי בכיתי, שמתו בשיבה טובה

והלב משלים עם ההולכים לעולמם בשלום.

על אמי בכיתי.

ששבורה וסחופה הייתה באלמון ובדידות,

שיחידה הייתי לב והרחקתי קיני מביתה.

על מצבתה בכיתי.

על המלים שנעשו לי, בלא-מלים,

לצו ולחובה לקיים דברן,

ויעבור עלי מה.

כל שעת בכיי

הייתה אמא מביטה בי בעיניה הכהות,

שיקדו בהן חפץ עז והחלטה נחושה.


הנחנו אבנים קטנות על כל הקברים,

כמנהג המבקרים בבית-העלמין,

והושטתי זרועי לתמוך באמי החלושה.

ירדנו לאיטנו, בצעדים קטנים ומדודים בשביל התלול,

נזהרות במאוד, שלא נדרוך על אחת המצבות.

מנגד התנוססה ירושלים, הר-הבית וחומת האבן,

שער- האריות הפתוח ושער-הרחמים הסתום.

לא ידענו אותה שעה, ולא עלתה על ליבנו,

ששוב לא נפקוד את הקברים היקרים בשתיים,

כדרך שעשינו כל השנים.

לא ניחשו ליבותינו שיהיה ההר שבוי

וקבריו מחוללים בידי קלגסים.

לאחר תום קרבות מלחמת-השחרור,

עקרה אמי מירושלים, ובאה לגור אצלי.

ביתה כאן היה פתוח לחברים שרצו ללמוד תנ""ך,

משנה ואגדה, תולדות-ישראל,

ולעולים חדשים שבאו ללמוד עברית מפיה.

נרות שבת שהעלתה בערב-שבת,

להבותיהם האירו לנכדיה משעול של אורה.

בשנת תשי""ד עמדה אמא בתענית יום-הכיפורים

ותפילה זכה על שפתיה.

בתענית זו ניתק פתיל חייה.

בי""ב תשרי השיבה נפשה, כשאישי ואני,

וכל בנינו עמנו, סובבים למיטתה,

ושפתי ממלמלות באוזניה:

“שמע ישראל, ה' אלוהינו ה' אחד”.

ידעתי, שאם עוד מהבהב זיק חֵפֶץ בלב הזה

שכל מיתריו פוקעים,

עדיין משמיעה הנימה הנותרת צו אחד ויחיד:

-זיכרו ושימרו, רצוני לנוח

מנוחת עולמים בירושלים עירי!


אמא נקברה בבית-הקברות של קיבוצי

קבורת -עראי, בארון.

בי נשבעתי להעביר עצמותיה למקום מנוחתן בירושלים,

מתחת לאותה מצבה שהקימה לה בחייה.

ביום קבורתה השבּעתי את בני בכורי שהוא יקיים את הצו,

אם לא יהיה בידי לקיימו, ושישבּיע

את בניו אחריו, אם לא יהיה הדבר בידו.

בשנת תשכ""ז, כשנגאלה ירושלים משבייה,

עליתי מייד להר-הזיתים, בעקבות מר מינץ,

איש החברה-קדישא בירושלים מ“כולל חסידים”.

באו אל תלולית עפר ריקה מכל,

רק שברי אבני מצבות סימנו טיבה לפנים.

על פי מפה שבידו אמר לי ללא היסוס:

- הינה, כאן, גבירתי, קברות אבותייך,

והינה אחוזת הקבר שהקימה לה אימך עליה-השלום בחייה.

אותה שעה, עלה בזכרוני יום אדר של שנת תש""ו.

נשאתי עיני ובאישוני עלו הר-הבית,

חומות ירושלים ושעריה.


בו ביום הזמנתי מצבות לארבעת הקברות.

לא מצבות, מצבה אחת

ועליה ארבעה טורים, ארבע כתובות.

ביום הזיכרון של אבא, בכ""ח אדר,

התנהלה לה מכונית בדרך עפולה-ג’נין-שכם-ירושלים.

במכונית נסעו שישה גברים ועימם ארגז עץ

ובתוכו צרורות עצמותיה של אמא.

היו אלה אישי, בני וחתני.

אני כבר ציפיתי להם בירושלים.


בני הצעיר, הנער, סיפר לי לאחר זמן,

כיצד חפרו בצוותא, בבית-הקברות, עם שקיעת החמה.

כשהיגיעו לעומק שבו היו העצמות אמורות להיגלות

– כך סיפר –

שלח האב, אישי, את הצעירים מן המקום.

הם הבינו לו והלכו.

לבדו ליקט האיש את העצמות עד תומן,

בבית הקברות שבבית-השיטה

ושב וכיסה אותן בעפרה של ירושלים, בהר-הזיתים.

נואלתי בשאלתי

– האם יותר לבָנַי לומר “קדיש” אחר סבתם,

שכן בת יחידה אני ואין “קדיש” לקדיש.

– לא – השיבו לי –

רק יתום רשאי לומר קדיש.

אישי הוא איפוא זה שאמר קדיש,

ואנחנו ענינו אחריו “אמן”.

באישונינו עלו הר-הבית, חומת ירושלים ושעריה.

המצבה הושלמה, כל ארבעת הטורים נחקקו בשיש.

עצמותיה של אמי שבו למנוחתן וליבי – לשלום.


אך לא תם הסיפור ולא נשלם.

לפני ימים לא רבים, צלצל הטלפון בשבילי.

אישי הקדימני בנטילת השפופרת.

ראיתי שפניו מלבינות, אבל אין בעתה בעיניו.

–לוח המצבה של אמא – אמר לי –

נמצא בתוך קיר, באחד ממחנות הליגיון הערבי,

הנקרא “מחנה-המצבות”, בהמשך הר-הזיתים, דרומה.

גיסי שבתאי הוא המדבר והוא שמצא אותה וראה אותה, במו עיניו,

משובצת ומחוזקת בתוך קיר המחנה, בין מצבות רבות אחרות!

רעדה קשה אחזה בי.


שוב זכרתי אותו יום אדר,

כשראיתי לראשונה אותיותיה השחורות של מצבה זו.

תוך כדי כך, עלו לפתע בזכרוני מלים של הנביא חבקוק,

מלים שלא ירדתי מעודי לפִשְרָן עד אותה שעה:

“אבן מקיר תזעק”.",ספרות עברית חדשה
תקוה שריג,אבני כדכד,"זָכָה רַבִּי יְהוֹשֻׁעַ לִרְאוֹת אֶת אֵלִיָּהוּ הַנָּבִיא,

מִדֵּי פַּעַם בְּפַעַם.

יוֹם אֶחָד, עָמְדוּ רַבִּי יְהוֹשֻׁעַ וְאֵלִיָּהוּ הַנָּבִיא עַל הַר

הַכַּרְמֶל.

בִּקֵּשׁ רַבִּי יְהוֹשֻׁעַ מֵאֵלִיָּהוּ הַנָּבִיא,

שֶׁיַּרְאֶה לוֹ אֶת אַבְנֵי הַכַּדְכֹּד, הַמֻּבְטָחוֹת לְיִשְׂרָאֵל

בְּבוֹא הַמָּשִׁיחַ.

אָמַר לוֹ אֵלִיָּהוּ הַנָּבִיא:

– טוֹב, אַרְאֶה לְךָ אֶת אַבְנֵי הַכַּדְכֹּד, בְּדֶרֶךְ נֵס.

וּמַעֲשֶׂה שֶׁהָיָה כָּךְ הָיָה:

סְפִינָה אַחַת שָׁטָה בַּיָּם הַגָּדוֹל,

מְלֵאָה אֲנָשִׁים שֶׁאֵינָם יְהוּדִים.

הָיָה בָּהּ רַק נַעַר קָטָן אֶחָד, יְהוּדִי.

קָמָה סְעָרָה בַּיָּם,

וְעָמְדָה הַסְּפִינָה לִטְבֹּעַ.

נִגְלָה אֵלִיָּהוּ הַנָּבִיא לַנַּעַר הַקָּטָן, הַיְּהוּדִי,

וְאָמַר לוֹ:

– רוֹצֶה אַתָּה, שֶׁתִּנָּצֵל הַסְּפִינָה בִּזְכוּתְךָ?

אָמַר הַנַּעַר לְאֵלִיָּהוּ הַנָּבִיא:

– בְּוַדַּאי שֶׁאֲנִי רוֹצֶה!

אָמַר אֵלִיָּהוּ הַנָּבִיא לַנַּעַר הַקָּטָן, הַיְּהוּדִי:

– כְּשֶׁתַּגִּיעַ הַסְּפִינָה לַחוֹף,

תֵּלֵךְ אֶל רַבִּי יְהוֹשֻׁעַ וְתַרְאֶה לוֹ אֶת אַבְנֵי הַכַּדְכֹּד

שֶׁאֶתֵּן בְּיָדֶיךָ.

שָׁאַל הַנַּעַר אֶת אֵלִיָּהוּ הַנָּבִיא:

– וְאִם לֹא יַאֲמִין לִי רַבִּי יְהוֹשֻׁעַ,

שֶׁאָמְנָם אַבְנֵי כַּדְכֹּד אֵלּוּ?

אָמַר לוֹ אֵלִיָּהוּ הַנָּבִיא:

– אִם תֵּלֵךְ עִמּוֹ לִמְעָרָה חֲשֵׁכָה

וּרְחוֹקָה מִן הַיִּשּׁוּב, יַאֲמִין.

נָתַן אֵלִיָּהוּ הַנָּבִיא לַנַּעַר הַקָּטָן, הַיְּהוּדִי,

שָׁלֹש אַבְנֵי כַּדְכֹּד, וְנֶעְלַם.

פָּסְקָה הַסְּעָרָה וְהַסְּפִינָה עָגְנָה בְּחוֹף אֶרֶץ יִשְׂרָאֵל.

יָרַד לוֹ הַנַּעַר מִן הַסְּפִינָה

וְאַבְנֵי הַכַּדְכֹּד חֲבוּיוֹת בְּכִיסוֹ.

הָלַךְ לְבֵית רַבִּי יְהוֹשֻׁעַ בְּלֹד.

מָצָא אוֹתוֹ יוֹשֵׁב בִּישִׁיבָה וּמְלַמֵּד תּוֹרָה בָּרַבִּים.

נִגַּשׁ הַנַּעַר הַקָּטָן אֶל רַבִּי יְהוֹשֻׁעַ וְאָמַר לוֹ:

– רַבִּי יְהוֹשֻׁעַ, דְּבַר סֵתֶר לִי אֵלֶּיךָ,

בְּבַקָּשָׁה מִמְּךָ, בֹּא אִתִּי!

קָם רַבִּי יְהוֹשֻׁעַ מִמְּקוֹמוֹ וְיָצָא בְּעִקְּבוֹת הַנַּעַר

הַקָּטָן.

הוֹלִיךְ הַנַּעַר אֶת רַבִּי יְהוֹשֻׁעַ

שְׁלֹשָה יָמִים וּשְׁלֹשָה לֵילוֹת

וְלֹא שָׁאַל הָרַבִּי אֶת הַנַּעַר דָּבָר.

הִגִּיעוּ לִמְעָרָה אַחַת וְנִכְנְסוּ לְתוֹכָהּ.

הָיְתָה הַמְּעָרָה חֲשֵׁכָה כַּלַּיְלָה.

הוֹצִיא הַנַּעַר אֶת אַבְנֵי הַכַּדְכֹּד מִכִּיסוֹ

וְנָתַן אוֹתָן לִידֵי רַבִּי יְהוֹשֻׁעַ.

מִיָּד הִבְהִיקָה הַמְּעָרָה מֵאוֹר אַבְנֵי הַכַּדְכֹּד.

נָפַל פַּחַד גָּדוֹל עַל רַבִּי יְהוֹשֻׁעַ,

רָעֲדוּ יָדָיו וְנָפְלוּ אַבְנֵי הַכַּדְכֹּד אָרְצָה.

פָּעֲרָה רִצְפַּת הַמְּעָרָה אֶת פִּיהָ

וְנִבְלְעוּ אַבְנֵי הַכַּדְכֹּד בְּתוֹכָה.

וְעוֹד הֵן מְחַכּוֹת, אַבְנֵי הַכַּדְכֹּד,

בְּאוֹתָה מְעָרָה, לִימוֹת הַמָּשִׁיחַ…

וְלֹא רָאֲתָה עֵין אָדָם מֵעוֹלָם אֲבָנִים אֵלּוּ,

לְבַד מֵעֵינֵיהֶם שֶׁל אוֹתוֹ נַעַר קָטָן, יְהוּדִי,

וְעֵינָיו שֶׁל רַבִּי יְהוֹשֻׁעַ.

וְכָל זֹאת בִּזְכוּתוֹ שֶׁל אֵלִיָּהוּ הַנָּבִיא,

זָכוּר לְטוֹב.
",ספרות עברית חדשה
תקוה שריג,אדם כלבו וחמורו,"לְאָדָם אֶחָד הָיָה כְּלַבְלָב,

מִפִּתּוֹ אָכַל, בְּחֵיקוֹ שָׁכַב,

עִמּוֹ הָלַךְ, עִמּוֹ רָכַב.

קִנֵּא בּוֹ הַחֲמוֹר וּבְלִבּוֹ חָשַׁב:

בַּמֶּה נוֹפֵל אֲנִי מִן הַכְּלַבְלָב

הַנּוֹבֵחַ בַּיוֹם וְגַם בַּלֵּיל, הַב-הַב?

אֵלֵךּ גַּם אֲנִי אֶל אֲדוֹנִי, וְכָמוֹהוּ

אֲחַבְּקֵהוּ, אֲנַשְּׁקֵהוּ, בִּלְשׁוֹנִי אֲלַקְּקֵהוּ!

אָשִׂים עֵינַי אֶל מוּל עֵינָיו

אָשִׂים פָּנַי אֶל מוּל פָּנָיו

וּכְכָל שֶׁהַכֶּלֶב יִנְבַּח הַב-הַב,

אֶנְעַר אֲנִי בְּאָזְנָיו…


כָּךְ חָשַׁב וְגַם עָשָׂה,

כַּאֲשֶׁר אֲדוֹנוֹ לְבֵיתוֹ פָּסַע.

וְכֹה הִרְבָּה הַחֲמוֹר בְּבֵיתוֹ לְהַקִּפוֹ, עַד כִּי מִכִּסְאוֹ, עָלָיו יָשַׁב – הֲדָפוֹ.

קָרָא הָאִישׁ רֵעָיו לְעֶזְרָה, לְהַצִּילוֹ מִן הַצָּרָה הַצְּרוּרָה.

וַתִּקָּהֵל כָּל הַקְּהִלָּה, בְּחִפָּזוֹן וּבֶהָלָה גְּדוֹלָה,

זֶה בְּרֹמַח וְזֶה בְּמַקֵּל, וְזֶה בַּאֲבָנִים יְסַקֵּל,

עַד שֶׁשָּׁב הַחֲמוֹר אֶל דִּירוֹ, מֻכֶּה וּמוּבָס מִזְּנָבוֹ וְעַד צַוָּארוֹ.


וַאֲשֶׁר סֻפַּר עַד כֹּה, הוּא הַמָּשָׁל וְזֶהוּ נִמְשָׁלוֹ:

קִנְאָה וְצָרוּת-עַיִן

רָעָה גְּדוֹלָה מֵהֶן אָיִן!",ספרות עברית חדשה
תקוה שריג,אהבת התמר והתמרה,"מַעֲשֶׂה בִּתְמָרָה שֶׁגָּדְלָה עַל שְׂפַת יָם כִּנֶּרֶת,

שֶׁלֹּא עָשְׂתָה פֵּרוֹת שָׁנִים רַבּוֹת

וְהָיְתָה גְּדֵלָה וּמְתַמֶּרֶת אֶל עָל.

עָבַר דִּקְלַאי (מֻמְחֶה לַעֲצֵי תָּמָר) אֶחָד עַל פָּנֶיהָ וְאָמַר:

– תְּמָרָה זוֹ מִתְגַּעְגַּעַת לְתָמָר הַמְתַמֵּר בִּירִיחוֹ…

מַהֲרוּ וְהָבִיאוּ מִמֶּנּוּ אַבְקַת זֶרַע וּתְנוּ אוֹתוֹ עַל הַתְּמָרָה!

עָשׂוּ כִּדְבָרָיו וְנָתְנָה הַתְּמָרָה אוֹתָהּ שָׁנָה פֵּרוֹת רַבִּים

כְּכָל שֶׁעוֹשׂוֹת תְּמָרוֹת בְּשָׁנִים אֲחָדוֹת.

",ספרות עברית חדשה
תקוה שריג,אוי לאותה עיר,"יוֹם אֶחָד, הִגִּיעַ הַמְשׁוֹרֵר הַיְּהוּדִי סְפָרַדִּי, רַבִּי אַבְרָהָם אִבְּן-עֶזְרָא,

לְעִיר אַחַת וּשְׁמָהּ ‘מוֹרָה’.

רָאָה אוֹתָהּ וְאֶת אֲנָשֶׁיהָ וְלֹא נָשְׂאוּ חֵן בְּעֵינָיו.

לִפְנֵי שֶׁיָּצָא מִמֶּנָּה, יָשַׁב וְכָתַב לְיוֹשְׁבֶיהָ חֲרוּזִים אֵלֶּה:

""הַקַּנְקַן רֵיקָן בְּלִי יַיִן

וְהַגְּבִינָה גְּנוּבָה, בְּלִי זַיִן

וְהַגְּבֶרֶת עִוֶּרֶת בְּלִי עַיִן

חִגֶּרֶת וְנִשְׁבֶּרֶת צָעֲדָה עֲלֵי עָיִן.

וְאַנְשֵׁי הַמָּקוֹם אֲחֵי-קַיִן,

וּמוֹתַר הָאָדָם (עַל הַבְּהֵמָה) אֲשֶׁר בּוֹ – אָיִן

אִם אֵין אֲנִי דָּר שָׁם – אָשִׂים בְּרֹאשָׁה הָעָיִן"".


מֶה הָיְתָה כַּוָּנַת הַמְשׁוֹרֵר?

אַנְשֵׁי הָעִיר ‘מוֹרָה’ הָיוּ ‘אַנְשֵׁי הֶבֶל’ (אֲחִי קַיִן) רָעִים וּפוֹחֲזִים,

מַאַכְלֵיהֶם וּמַשְׁקְאוֹתֵיהֶם חַסְרֵי טַעַם

וְכָל אֲשֶׁר בָּהּ ‘צוֹלֵעַ’ וּפָגוּם

וְעַל-כֵּן הֶחְלִיט הַמְשׁוֹרֵר, שֶׁבִּקֵּר בְּעִיר ‘מוֹרָה’,

לְהוֹסִיף בְּרֹאש שְׁמָהּ אֶת הָאוֹת ‘ע’,

וְכָךְ הָיָה שְׁמָהּ לַ’עֲמוֹרָה', כַּאֲחוֹתָהּ ‘סְדוֹם’

הֲלֹא הֵן הֶעָרִים הַתְּאוֹמוֹת, הַיְדוּעוֹת לְשִׁמְצָה: ‘סְדוֹם וַעֲמוֹרָה’.
",ספרות עברית חדשה
תקוה שריג,אוי לאיש נולד בלי כוכב,"הַמְשׁוֹרֵר הַיְּהוּדִי-סְפָרַדִּי אַבְרָהָם אִבְּן-עֶזְרָא עָנִי מָרוּד הָיָה

וּמָצָא אֶת פַּרְנָסָתוֹ בְּבָתֵּי עֲשִׁירִים

שֶׁהָיָה מְחַבֵּר בִּשְׁבִילָם שִׁירִים לִמְסִבּוֹתֵיהֶם.

וְכָךְ שׁוֹרֵר עַל מַזָּלוֹ הָרָע:


""אַשְׁכִּים לְבֵית הַשַּׂר, אוֹמְרִים: ‘כְּבָר רָכַב’,

אָבוֹא לְעֵת עֶרֶב, אוֹמְרִים: ‘כְּבָר שָׁכַב’.

אוֹ יַעֲלֶה מֶרְכָּב, אוֹ יַעֲלֶה מִשְׁכָּב!

אוֹיָה לְאִישׁ עָנִי, נוֹלַד בְּלִי כּוֹכָב.""
",ספרות עברית חדשה
תקוה שריג,אורחים שאינם רצויים,"אוֹרְחִים לְמָה הֵם דּוֹמִים? לִגְשָׁמִים.

תְּחִלָּה אָדָם שָׂמֵחַ לִקְרָאתָם וּמְקַבֵּל אוֹתָם בְּחִבָּה

וְאַחַר־כָּךְ, נַפְשׁוֹ סוֹלֶדֶת מֵהֶם.

הוּא רוֹצֶה שֶׁיֵּלְכוּ, וְהֵם עוֹמְדִים עַל עָמְדָם!

בַּיּוֹם הָרִאשׁוֹן, אָדָם שׁוֹחֵט לְאוֹרְחוֹ עֵגֶל;

בַּיּוֹם הַשֵּׁנִי – שֶׂה;

בַּיּוֹם הַשְּׁלִישִׁי – תַּרְנְגוֹל;

בַּיּוֹם הַרְבִיעִי הוּא מַגִּישׁ לְפָנָיו שְׁעוּעִית

וְכָךְ הוּא הוֹלֵךְ וּמַמְעִיט,

עַד שְׁקָּם וְהוֹלֵךְ לְדַרְכּוֹ…
",ספרות עברית חדשה
תקוה שריג,איל חיל ואיל מת,"קוֹל אֶחָד לְאַיִל חַי,

וְשִׁבְעָה קוֹלְוֹת לְאַיִל מֵת…

כֵּיצַד?

שְׁתֵּי קַרְנָיו – חֲצוֹצְרוֹת;

שְׁתֵּי שׁוֹקָיו – חֲלִילִים;

עוֹרוֹ – תֹּף;

מֵעָיו הַגַּסִּים – מֵיתְרֵי הַנֵּבֶל;

מֵעָיו הַדַּקִּים – מֵיתְרֵי הַכִּנּוֹר;

כָּל קוֹל וְעוֹד קוֹל

וַהֲרֵי בְּיַחַד, שִׁבְעָה קוֹלוֹת",ספרות עברית חדשה
תקוה שריג,איפה בית-הגמדים?,"– מירב, את יודעת בכלל מהם גמדים ואיפה בית־הגמדים?

–כך שאל נועם, הגדול בגן, את מירב הקטנה,

שרק אתמול באה לגן מהפעוטון, יחד עם עוד כמה קטנים.

– אופה זה? – שאלה מירב, שעוד לא ידעה אפילו

שאומרים ""איפה "" ולא “אופה”.

– שם על הגבעות, רחוק נורא! –

אמר נועם והראה בידו את הכיוון.

– לא נכון, לא נכון! לא על הגבעות!

בית הגמדים הוא דווקא בוואדי שבין הגבעות –

אמרה נוגה הגדולה, שכל דבר יודעת ואף פעם לא שוכחת

להגיד כל מה שהיא יודעת.

– מה, יש שם בית ממשי וגמדים ממשיים? –

שאלה נרי מן הקטנים, שרק באו לגן ופתחה עיניים גדולות ומתפלאות –

והגמדים גרים ממש בבית?

– בטח כשאבא שלי היה בגן, הוא והחברים שלו

אפילו בנו את הבית הזה. באמת! בחיי! – אמר עידו.

– נכון! ואבא שלי גם לקח שמיכה מהחדר וסבתא שלי

שהייתה אמא שלו, נתנה לו עונש –

אמרה אורלי, מהגדולות.

– נכון! והדודה שלי תלתה שם פנס על מסמר והוא נשבר,

ולכמה ילדים היה דם –

כך סיפרו הגדולים לקטנים החדשים על בית־הגמדים.

מירב מצצה כל הזמן אצבע, שמעה, שמעה, ולא אמרה דבר.

היא הייתה עוד חדשה והתבישה.

אבל כעבור כמה שבועות, אמרה מירב לרבקה, הגננת בלחש:

– אוף, רבקה, מתי כבר נלך פעם לבית־הגמדים?

– אחרי הגשם, מירבי, עכשיו עוד יש בדרך קוצים

ואולי גם נחשים ועקרבים.

בית־הגמדים רחוק מאד וקשה לקטנים להגיע לשם.

– אבל אנחנו כבר גדולים, רבקה! אנחנו כבר בגן! –

התעקשה מירב.

– נכון, אתם כבר גדולים, אבל עוד לא הכול יכולים.

אחרי הגשם, הגבעות יהיו ירוקות ויפות

ויגדלו בהן עשבים ופרחים, אז נלך לבית־הגמדים.

טוב, מירבי?

עבר־הלך לו ראש־השנה וגם חג הסוכות,

הפלחים גמרו לזרוע את השדות,

כבר ירד היורה, זה הגשם הראשון, והעשב בגבעות התחיל לצמוח.

ומירב ונרי בכלל לא שכחו את הגמדים!

בגן התחילו כבר להכין את הבית לקראת חג החנוכה.

הילדים עשו סלסילות ושרשרות מנייר,

ציירו וגזרו חנוכיות, סביבונים וכדי־שמן

והדביקו אותם על החלונות,

דפקו כל הימים בפטישים כי הכינו חנוכיות מקרשים.

– רבקה! מה איתך?

שכחת בכלל, שצריך להזמין את הגמדים לחג החנוכה? –

אמר ארז הגדול.

– מה? ארז, הגמדים יבואו לגן שלנו, באמת?

שאל עמית מהקטנים.

– לא, זה לא כל כך בטוח שיבואו,

אבל אנחנו מזמינים אותם לכל חג, ורק בפורים הם באמת באים.

– אז מתי פורים? שאלה אורית הקטנה.

– תלכי לשאול את ההורים והם יגידו לך:

– אדר־אדר־אדר ־ אמרה נוגה הגדולה,

שהכול יודעת וכלום לא שוכחת.

– טוב ילדים, בעצם אתם צודקים.

אם יהיה מחר יום יפה, אנחנו הולכים.

בערב, אספו קרשים ופחים, כי אולי בית־הגמדים נהרס קצת,

מאז שהיינו בו וצריך לתקן אותו? –

כך אמרה רבקה, סוף־סוף,

בערב, הסתכלו הילדים כל הזמן לעבר גבעת־המורה,

שמאחוריה באים אלינו העננים, והתפללו בליבם

שיסתלקו להם הפעם, ושלא ירד גשם בדיוק מחר.

הגדולים אספו ערימה ענקית של קרשים, דיקטים,

מסמרים, פחים, ועוד כל מיני חומרים,

ובבוקר – יצאו לדרך.

הראשונים הלכו הגדולים שסחבו את הקרשים,

כי הם הכירו יפה את הדרך וגם היה להם המון כוח.

יחד עם רבקה הלכו הקטנים,

כי הם לא הכירו את הדרך.

קצת התעייפו מן ההליכה, וגם טיפ־טיפה פחדו מהגמדים.

– רבקה – שאל עמית – הגמדים הם אנשים קטנים, כמונו?

– חכה, עמית, אולי תראה אותם בעצמך…

והינה היגיעו!

פה הוא בית־הגמדים! חבוי לו בוואדי, קטנטן,

אי־אפשר להרגיש בו ממרחק,

עד שלא ניגשים אליו מקרוב.

גגו – מפח־גלים צבוע אדום, קירותיו –

קירות סלעי הוואדי, גם קרשים וקורות:

שולחן בו וספסלים, וכל־כך שקט היה בתוכו, דממה.

הילדים שמעו רק את קול העשבים ברוח

ואת צרצור הצרצרים.

קודם עמדו. אחר־כך, נגשו אחד־אחד,

הציצו היטב בכל הפינות, התכופפו, התרוממו:

– לא, אין כאן אף לא גמד!

– אבל זה בטוח שהיו כאן רק עכשיו! אמר אלון.

– הינה אפילו כרכומים טריים ומים נקיים בצנצנת

על השולחן – אמרה אילה.

הקטנים התאספו על־יד רבקה. רק מיכל ומירב

התרחקו קצת וישבו על סלע, שקטות.

מירב אמרה: –

אולי נשמע את הגמדים מדברים מרחוק?

ומיכל שאלה: – אבל איפה הם, איפה הם הגמדים?

הגדולים התפזרו בסביבה, חיפשו מאחורי כל סלע,

בתוך כל סבך־שיח.

ואז, שאל אותם דורון: – ילדים, אתם מחפשים את הגמדים?

מה פתאום? – השיב לו נועם.

– אנחנו רק מחפשים כל מיני מזכרות,

בשביל לשים לגמדים בתוך הבית שלהם.

– רבקה – אמר ארז – אולי נעשה כמו בשנה שעברה,

ונשאיר לגמדים הזמנה למסיבה על השולחן?

– כן, כן רבקה, זו יופי של הצעה, גם בחדר שלי

עושים כך, כשלא מוצאים את ההורים בחדר –

קפצה זוהר ואמרה.

הילדים אכלו קלמנטינות ועוגיות, ונזהרו מאוד

להטמין את כל הקליפות מתחת לאבנים.

על השולחן נשארה צלחת מלאה פירות ועוגיות

ועל ידה מכתב לבן,

מכתב הזמנה לגמדים למסיבת החנוכה.

– מה, ארז – שאלה אהובה – הגמדים יודעים כבר לקרוא?

מסיבת החנוכה הייתה מוצלחת מאוד.

הבית היה מלא אורות,

כי הדליקו בו הרבה נרות, שרו, רקדו,

זללו לביבות מלוחות, גם מתוקות,

אבל בין כל הסבתות והסבים, הדודות והדודים,

לא נראו שום גמדים!


עבר החורף, והאביב כמעט בא,

ושוב יצאו הילדים אל הוואדי שבין הגבעות

אבל הפעם הלכו להזמין את הגמדים לחג המסכות,

הוא חג הפורים!

גם עכשיו מצאו את בית־הגמדים שקט, מקושט ומסודר.

גם ילדים מגנים אחרים ביקרו כאן והביאו לגמדים צעצועים ובגדים,

אבל הם בעצמם, הגמדים, שוב לא היו בבית…

גם הפעם נשאר על השולחן מכתב לבן, הזמנה לחג.

ואז בא חג הפורים, וכשהשמחה הייתה גדולה,

כשכל הילדים שרו וצהלו, והם והוריהם היו חיילים

מלחים וטייסים, מלכות, נסיכות וצועניות,

נפתחה לפתע פתאום הדלת

ולגן נכנסו בשרשרת: – מי? מה?

– מה זאת אומרת?

– הגמדים! הגמדים

אדומים ומחודדים הכובעים וצ’ופצ’יק כביר מקפץ בראשם

הדורים הבגדים, ארוכים וצחים הזקנים,

מבריקים המגפיים, נוצצות העיניים.

ופתאום, כבו האורות, ולאור הפנסים שבידיהם

נראו הגמדים צועדים בתהלוכה ושרים להם שירים…


ביקור הגמדים היה קצר וחלף מהר.

הגמדים הטובים רקדו, שרו, חייכו,

נפנפו בציציות כובעיהם, החליקו על זקניהם, נצנצו בעיניהם

ופתאום, כולם בבת אחת, זרקו סביבם, לכל הצדדים

ים של אגוזים, וכשהילדים התאמצו

לתפוס אותם באוויר או על הרצפה, נדלקו האורות,

וכל הגמדים נעלמו ואינם:

היו ילדים שאמרו שהגמדים היו כל־כך חמודים,

והיו שאמרו אפילו, שהיו להם פנים קצת דומות למטפלות ולגננות…

איך זה יכול להיות?

בשנה הבאה באו ילדים חדשים לגן, מירב שכבר גדלה,

שאלה את נועה הקטנה:

– נועה, את יודעת בכלל מה הם גמדים

ואיפה הוא בית־הגמדים?

– אופה זה בית־הגמדים?

– אופה הם הגמדים?

וכל הסיפור התחיל מהתחלה.


כך קורה בכל שנה, כך יקרה בכל השנים…
",ספרות עברית חדשה
תקוה שריג,אל תחטף!,"כְּשֶׁיָּרַד הַמָּן בְּמִדְבַּר סִינַי, לִבְנֵי-יִשְׂרָאֵל לְאָכְלוֹ,

מִהֲרוּ רַבִּים לַחְטֹף לָהֶם מָן כְּכָל שְׁיָּכְלוּ, חֳמָרִים, חֳמָרִים.

רָאָה מֹשֶׁה רַבֵּנוּ, שֶׁקְּטַנֵּי אֱמוּנָה הֵם בְּנֵי-יִשְׂרָאֵל, אָמַר לָהֶם:

לִקְטוּ מִמֶּנּוּ (מִן הַמָּן) אִישׁ לְפִי אָכְלוּ,

עֹמֶר לְגֻלְגֹּלֶת, (כְּ) מִסְפַּר נַפְשׁוֹתֵיכֶם,

(וְרַק) אִישׁ לַאֲשֶׁר בְּאָהֳלוֹ תִּקָּחוּ!

בָּדְקוּ חֲכָמִים וּמָצְאוּ שֶׁפָּסוּק זֶה בְּדִבְרֵי משֶׁה

מֵכִיל אֶת כָּל אוֹתִיּוֹת הא""ב,

לְלַמֶּדְךָ, כַּמָּה חֲשׁוּבָה הוֹרָאָה זוֹ,

שֶׁלֹּא לַחְטֹף!",ספרות עברית חדשה
תקוה שריג,אליהו הנביא והכובסת,"הָיֹה הָיְתָה אִשָּׁה יְהוּדִיָה עֲנִיָּה

וְהִיא אַלְמָנָה וְלָה עֲשָׂרָה יְלָדִים.

הִתְקָרֵב הַפֶּסַח וְלָהֶם אֵין מְאוּמָה,

לֹא מַאֲכָל לֶאֱכֹל, לֹא מַשְׁקֶה לִשְׁתּוֹת

לֹא כֵּלִים לְפֶסַח וְאַף לֹא בְּגָדִים לִלְבּשׁ.

נִקְּתָה הָאִשָּׁה אֶת הַבַּיִת, עַד שֶׁהָיָה נוֹצֵץ וּבוֹהֵק.

הִפְשִׁיטָה מֵעַל יְלָדֶיהָ אֶת בִּגְדֵיהֶם הַמְּרֻפָּטִים

וְיָרְדָה אֶל הַנַּחַל לְכַבְּסָם לִכְבוֹד הַפֶּסַח.

בְּעוֹדָהּ יוֹשֶׁבֶת וּמְכַבֶּסֶת,

נִגַּשׁ אֵלֶיהָ יְהוּדִי זָקֵן וְשָׁאַל אוֹתָהּ:

– מַה מַּעֲשַׂיִךְ, יְהוּדִיָּה?

– אֲנִי מְכַבֶּסֶת אֶת בִּגְדֵי יְלָדַי לִכְבוֹד הַפֶּסַח.

– וּבֵיתֵךְ כְּבָר כָּשֵׁר לְפֶסַח?

– כֵּן…

– וְכִבְשָׂה יֵשׁ לָךְ לִסְעֻדַּת פֶּסַח?

חָשְׁבָה הָאִשָּׁה שֶׁלֹּא נָאֶה שֶׁתִּתְאוֹנֵן

עַל עָנְיָהּ בִּפְנֵי אִישׁ זָר וְהֵשִׁיבָה:

– כֵּן…

– וְכֵלִים לְפֶסַח יֵשׁ לָךְ?

– כֵּן…

– וּבְגָדִים חֲדָשׁים יֵשׁ לִילָדַיִךְ וְלָךְ?

– כֵּן…

– כֵּן יְהִי רָצוֹן – אָמַר הַזָּקֵן,

קְחִי, אִשָּׁה, מַטְבֵּעַ וּקְנִי עוֹד מַשֶּׁהוּ לִכְבוֹד הֶחָג.

רָצְתָה הָאִשָּׁה לְסָרֵב, אֲבָל לֹא הִסְפִּיקָה,

כִּי נֶעְלַם הַזָּקֵן וּבְיָדָהּ – מַטְבֵּעַ זָהָב נוֹצֵץ.

שָׁבָה לְבֵיתָהּ וְרָאֲתָה שֶׁהַבַּיִת מָלֵא כָּל טוּב,

מַצּוֹת, דָּגִים וְיַיִן,

שֶׁמֶן, פֵּרוֹת וִירָקוֹת וּמִגְדָּנוֹת לָרֹב.

בָּאֲרוֹנוֹת בְּגָדִים – נַעֲלַיִם, צְעִיפִים וּשְׂמָלוֹת

וּבַחוּץ עוֹמֶדֶת כִּבְשָׂה שְׁמֵנָה וּמְלַחֶכֶת עֵשֶׂב…

שָׁחַט הַשּׁוֹחֵט אֶת הַכֶּבֶשׂ וְהָיוּ לָאִשָּׁה וִילָדֶיהָ

כָּל צָרְכֵי הַפֶּסַח שְׁפָעִים,שְׁפָעִים,

וְעוֹד לָהּ מַטְבֵּעַ הַזָּהָב הַיָּקָר…
",ספרות עברית חדשה
תקוה שריג,אליהו הנביא מביא לקבל ישראל,"כְּשֶׁהָיָה רַבִּי עֲקִיבָא חָבוּשׁ בְּבֵית-הָאֲסוּרִים עַל יְדֵי

הָרוֹמָאִים הָרְשָׁעִים,

שֶׁסָּרְקוּ אֶת בְּשָׂרוֹ בְּמַסְרְקוֹת בַּרְזֶל,

בָּא אֵלִיָּהוּ הַנָּבִיא אֵלָיו וּמָצָא

שֶׁמֵּת בְּיִסּוּרָיו.

הָיָה זֶה בְּלֵיל יוֹם הַכִּפּוּרִים.

הָלַךְ אֵלִיָּהוּ הַנָּבִיא, בִּדְמוּתוֹ שֶׁל יְהוּדִי פָּשׁוּט,

אֶל רַבִּי יְהוֹשֻׁעַ, תַּלְמִידוֹ שֶׁל רַבִּי ִעֲקִיבָא.

דָּפַק עַל דַּלְתּוֹ וְאָמַר לוֹ:

– שָׁלוֹם עָלֶיךָ, רַבִּי יְהוֹשֻׁעַ!

אָמַר לוֹ רַבִּי יְהוֹשֻׁעַ:

– שָׁלוֹם עָלֶיךָ, רַבִּי וּמוֹרִי!

וְכִי צָרִיךְ אַתָּה מַשֶּׁהוּ?

אָמַר לוֹ אֵלִיָּהוּ הַנָּבִיא:

– בָּאתִי לוֹמַר לְךָ,

שֶׁמֵּת רַבִּי עֲקִיבָא בְּבֵית-הָאֲסוּרִים.

הָלְכוּ שְׁנֵיהֶם לְבֵית-הָאֲסוּרִים וְרָאוּ,

שֶׁכָּל הַשּׁוֹמְרִים יְשֵׁנִים וְכָל הַשְּׁעָרִים פְּתוּחִים.

נָטְלוּ אֶת גּוּפָתוֹ שֶׁל רַבִּי עֲקִיבָא וְהוֹלִיכוּ אוֹתָהּ כָּל

הַלַּיְלָה,

עַד שֶׁהִגִּיעוּ לְעִיר וּשְׁמָהּ קִצְרָה.

כְּשֶׁהִגִּיעוּ לְשָׁם, עָלוּ שָׁלשׁ מַעֲלוֹת וְיָרְדוּ שָׁלשׁ מַעֲלוֹת

וְנִפְתְּחָה מְעָרָה לִפְנֵיהֶם.

רָאוּ שָׁם בַּמְּעָרָה

כִּסֵּא וְסַפְסָל, שֻׁלְחָן וּמְנוֹרָה וּמִטָּה אַחַת מֻצַּעַת.

הִשְׁכִּיבוּ אֶת רַבִּי עֲקִיבָא עַל הַמִּטָּה וְיָצְאוּ.

וְהָיָה הַנֵּר דּוֹלֵק.

כְּשֶׁיָּצְאוּ, נִסְתְּמָה הַמְּעָרָה אַחֲרֵיהֶם.

אָמְרוּ:

– אַשְׁרֶיךָ רַבִּי עֲקִיבָא,

שֶׁנִּמְצָא לְךָ מְלוֹן-לַיְלָה בִּשְׁעַת מִיתָתְךָ.

וְלֹא יָדַע רַבִּי יְהוֹשֻעַ,

שֶׁבָּא רַבִּי עֲקִיבָא לְקֶבֶר יִשְׂרָאֵל,

בִּמְעָרָה שֶׁדּוֹלֵק בָּהּ נֵר תָּמִיד,

וְכָל זֹאת בִּזְכוּתוֹ שֶׁל אֵלִיָּהוּ הַנָּבִיא,

זָכוּר לְטוֹב
",ספרות עברית חדשה
תקוה שריג,אלכסנדר מוקדון בממלכת הנשים,"אַלֶּכְּסַנְדֶר הַגַּדוֹל הָיָה תְּחִלָּה מֶלֶךְ מַקֵדוֹניָה שֶׁבְּאַסְיָה הַקְּטַנָּה.

לְאַחַר־מִכֵּן, כָּבַשׁ אֶת יָוָן וְאֶת כָּל הָאֲרָצוֹת שֶׁכָּבְשָׁה יָוָן תְּחִלָּה

וְעוֹד רָצָה לִכְבֹּשׁ אֲרָצוֹת וְעַמִּים חֲדָשִׁים.

פַּעַם אַחַת, הִקְהִיל אֶת כָּל חֲכָמָיו וְיוֹעֲצָיו וְאָמַר לָהֶם:

– רוֹצֶה אֲנִי לִכְבֹּשׁ אֶת אַפְרִיקָה! וְאַתֶּם אמְרוּ לִי, כֵּיצַד אַגִּיעַ לְשָׁם?

אָמְרוּ לוֹ:

– אִי אֶפְשָׁר! הָרֵי־הַחֹשֶׁךְ שֶׁגָּבְהָם עַד הַשָּׁמַיִם עוֹמְדִים לְךָ בְּדַרְכְּךָ!

אָמַר לָהֶם:

– לֹא שָׁאַלְתִּי אֶתְכֶם, אִם אֵצֵא לְאַפְרִיקָה וְאִם לֹא, אֶלָּא כֵּיצַד אַגִּיעַ לְשָׁם.

אָמְרוּ לוֹ הַחֲכָמִים:

– צַוֵּה וְיָבִיאוּ לְךָ שַׁיָּרָה שֶׁל חֲמוֹרִים לוּבִיִּים הָרְגִילִים לָלֶכֶת בַּחֲשֵׁכָה,

וְעוֹד צַוֵּה וְיָבִיאוּ לְךָ חֲבָלִים אֲרֻכִּים מְאֹד.

כְּשֶׁתֵּלְכוּ לְאַפְרִיקָה, מִתְחוּ הַחֲבָלִים לְאֹרֶךְ הַדֶּרֶךְ,

וּכְשֶׁתָּשׁוּבוּ, תֵּלְכוּ עַל פִּיהֶם.

עָשָׂה כָּךְ אַלֶּכְּסַנְדֶר מוֹקְדוֹן וְיָצָא לְאַפְרִיקָה.

הִגִּיעַ לִמְדִינַת קַרְתָּגָה, שֶׁשָּׁלְטוּ בָּהּ אָז רַק נָשִׁים.

רָצָה לְהִלָּחֵם בָּהֶן וְלִכְבֹּשׁ אֶת אַרְצָן.

יָצְאָה לִקְרָאתוֹ מִשְׁלַחַת שֶׁל נָשִׁים וְאָמְרָה לוֹ:

– אִם תִּלָּחֵם בָּנוּ, הַנָּשִׁים, יִצְחֲקוּ לְךָ בְּכָל הָעוֹלָם, וְאַף בַּדּוֹרוֹת הַבָּאִים לֵאמֹר:

“אַלֶּכְּסַנְדֶר מוֹקְדוֹן הַגָּדוֹל נִלְחַם בְּנָשִׁים!”

אָמַר לָהֶן:

– רוֹאֶה אֲנִי חָכְמָה בְּדִבְרֵיכֶן, אִם כֵּן, הוֹצִיאוּ לְפָנַי כִּכַּר לֶחֶם וְלֹא אֶלָּחֵם בָּכֶן.

(מִנְהָג עַתִּיק הוּא – הוֹצָאַת לֶחֶם לַכּוֹבֵשׁ – סִימָן לִכְנִיעָה)

הוֹצִיאוּ לְפָנָיו כִּכַּר זָהָב, שֶׁדָּמְתָה לְכִכַּר לֶחֶם,

תַּפּוּחִים עֲשׂוּיִים זָהָב וְרִמּוֹנִים עֲשׂוּיִים זָהָב

וְכָל זֹאת בִּקְעָרוֹת עֲשׂוּיוֹת זָהָב טָהוֹר.

אָמַר לָהֶן:

וְכִי אוֹכְלִים זָהָב אֶצְלְכֶן בְּקַרְתָּגָה, מַמְלֶכֶת הַנָּשִׁים?

אָמְרוּ לוֹ:

– וְכִי יָצָאתָ לְאַפְרִיקָה וּבָאתָ לְקַרְתָּגָה בִּשְׁבִיל כִּכַּר לֶחֶם?

וְכִי לֹא הָיָה לְךָ כִּכַּר לֶחֶם בִּמְקוֹמְךָ?

הִתְבַּיֵּשׁ אַלֶּכְּסַנְדֶר הַגָּדוֹל לְשֵׁמַע דִּבְרֵי הַנָּשִׁים הַחֲכָמוֹת.

וּכְשֶׁפָּנָה מִשָּׁם אַלֶּכְּסַנְדֶר לְדַרְכּוֹ, צִוָּה

עַל עֲבָדָיו לִכְתֹּב כְּתֹבֶת עַל שַׁעַר קַרְתָּגָה וְזוֹ

לְשׁוֹנָהּ:

""אֲנִי אַלֶּכְּסַנְדֶר הַגָּדוֹל, מֶלֶךְ מוֹקְדוֹן, שׁוֹטֶה הָיִיתִי

עַד שֶׁבָּאתִי לִמְדִינַת הַנָּשִׁים, הִיא קַרְתָּגָה,

וְלָמַדְתִּי מִפִּיהֶן חָכְמָה וְעֵצָה.""
",ספרות עברית חדשה
תקוה שריג,אלכסנדר מוקדון והגלגלת,"פַּעַם, בְּאֶחָד ממסעות הַמִּלְחָמָה שֶׁלּוֹ יָשַׁב

אַלֶּכְּסַנְדֶר מוֹקְדוֹן עַל שְׂפַת נַחַל וְהִתְכּוֹנֵן לֶאֱכֹל דָּגִים

מְלוּחִים.

שָׁטַף אוֹתָם תְּחִלָּה בְּמֵי הַנַּחַל וְהִתְבַּשְּׂמוּ הַדָּגִים בְּרֵיחַ גַּן־עֵדֶן.

רָחַץ אֶת פָּנָיו בְּמֵי הַנַּחַל וְחָיְתָה רוּחוֹ וְכָל עֲיֵפוּתוֹ פָּגָה מִמֶּנּוּ.

נִתְמַלֵּא אַלֶּכְּסַנְדֶר סַקְרנָוּת, מֵהֵכָן נוֹבֵעַ נַחַל זֶה.

קָם וְצָעַד בְּמַעֲלֵה הַנַּחַל, אֶל מְקוֹרוֹ.

כְּשֶׁהִגִּיעַ לַמַּעְיָן, מָצָא שָׁם שַׁעַר נָעוּל.

דָּפַק עָלָיו אַלֶּכְּסַנְדֶר וְקָרָא:

– פִּתְחוּ לִי אֶת הַשַּׁעַר, אֲנִי אַלֶּכְּסַנְדֶר מוֹקְדוֹן!

אָמַר לוֹ קוֹל מִפְּנִים לַשַּׁעַר:

– זֶהוּ שַׁעַר גַּן־עֵדֶן וְרַק צַדִּיקִים יָבוֹֹֹאוּ בוֹ!

יָדַע אַלֶּכְּסַנְדֶר שֶׁאֵינוֹ צַדִּיק, וְלֹא יִפָּתַח לְפָנָיו שַׁעַר גַּן־עֵדֶן.

בִּקֵּשׁ: – אָמְנָם, צַדִּיק אֵינֶנִּי, אֲבָל מֶלֶךְ גָּדוֹל אֲנִי,

תְּנוּ לִי אֵפוֹא מַשֶּׁהוּ מִגַּן־עֵדֶן!

יָצְאָה מִן הַשַּׁעַר יָד וְהוֹשִׁיטָה לְאַלֶּכְּסַנְדֶר גֻּלְגֹּלֶת אָדָם.

כְּשֶׁשָּׁב אַלֶּכְּסַנְדֶר לְאַרְצוֹ וּלְאַרְמוֹנוֹ, הִנִּיחַ אֶת הַגֻּלְגֹּלֶת בְּכַף מֹאזנַיִם.

לָקַח אֶת כָּל כַּסְפּוֹ, זְהָבוֹ וְהָאֲבָנִים הַטּוֹבוֹת שֶׁלּוֹ וְהִנִּיחַ בַּכַּף הַשְּׁנִיָּה.

וְהִנֵּה לֹא הִכְרִיעוּ אֵלֶּה אֶת כַּף הַמֹּאזְנַיִם,

כִּי הָיָה מִשְׁקָלָהּ שֶׁל אוֹתָהּ גֻּלְגֹּלֶת מִגַּן־עֵדֶן גָּדוֹל יוֹתֵר.

קָרָא לְפָנָיו אֶת כָּל חֲכָמָיו וְשָׁאַל אוֹתָם מַה פֵּשֶׁר הַדָּבָר הַמּוּזָר הָזֶּה.

אָמְרוּ לוֹ הַחֲכָמִים:

– אִם יִקַּח הַמֶּלֶךְ קֹמֶץ עָפָר וִיכַסֶּה אֶת

פִּתְחֵי הָעֵינַיִם שֶׁבַּגֻּלְגֹּלֶת, מִיָּד יִהְיֶה מִשְׁקָלָהּ קַל,

כְּמִשְׁקַל עַצְמוֹתֶיהָ בִּלְבַד.

עָשָׂה אַלֶּכְּסַנְדֶר כְּדִבְרֵיהֶם וְנִמְצָא שֶׁצָּדְקוּ.

שָׁאַל אוֹתָם, מַדּוּעַ יָעֲצוּ לוֹ מַה שֶּׁיָּעֲצוּ וְהֵם הֵשִׁיבוּ לוֹ:

– עֵינָיו שֶׁל אָדָם, כָּל עוֹד אֵינָן שׁוֹכְנוֹת עָפָר,

לְעוֹלָם אֵינָן שְׂבֵעוֹת וְתָמִיד הֵן רוֹצוֹת עוֹד וְעוֹד, לָכֵן מִשְׁקָלָן גָּדוֹל.

רַק בְּמוֹתוֹ, כְּשֶׁמִּתְכַּסּוֹת עֵינָיו עָפָר, הֵן נַעֲשׂוֹת שְׂבֵעוֹת…
",ספרות עברית חדשה
תקוה שריג,אם אין אני לי מי לי,"הָיֹה הָיָה כְּפָר אֶחָד בָּאָרֶץ, “קֶרֶן הַשֶּׁפַע” שְׁמוֹ.

הָיוּ בּוֹ אִכָּרִים אוֹהֲבֵי אַדְמָתָם

וְחָרוּצִים מֵאֵין כְּמוֹתָם.

הָיוּ מְסַקְּלִים, חוֹרְשִׁים, מְזַבְּלִים, זוֹרְעִים וְנוֹטְעִים

מַשְׁקִים וְעוֹדְרִים, מְנַכְּשִׁים וְזוֹמְרִים

וְרָאוּ בְּרָכָה בְּכָל מַעֲשֵׂי יְדֵיהֶם

וְאַדְמָתָם – כְּ“קֶרֶן-הַשֶּׁפַע”, הֲלֹא הוּא שֵׁם כְּפָרָם.

אָכְלוּ הָאִכָּרִים מִכָּל טוּב,

בָּנוּ לָהֶם בָּתִּים גְּדוֹלִים וְנוֹחִים,

וְלֹא שָׁמְרוּ דָּבָר מִכָּל אֲשֶׁר לָהֶם לְיוֹם צָרָה.

הָיָה בֵּינֵיהֶם אִכָּר אֶחָד

שֶׁחַי חַיֵי צִנְעָה בְּבַיִת קָטָן וּפָשׁוּט

וְכֵן הָיוּ גַּם בְּגָדָיו וּמְזוֹנוֹתָיו וְכָל דְּרָכָיו.

הָיָה הָאִכָּר שׁוֹמֵר בְּמַרְתְּפוֹ

שַׂקֵּי חִטִּים וְקִטְנִיּוֹת

כַּדֵּי שֶׁמֶן וּדְבַשׁ

וַעֲרֵמוֹת שְׂעוֹרִים לִבְהֶמְתּוֹ.

הָיוּ שְׁכֵנָיו צוֹחֲקִים לוֹ וְאוֹמְרִים:

קַמְצָן טִפֵּשׁ אַתָּה, שֶׁאַתָּה עָמַל כָּל הַיָּמִים
וְאֵינְךָ נֶהֱנֶה כָּמוֹנוּ מִיגִיעַ כַּפֶּיךָ!

אָמַר לָהֶם אוֹתוֹ אִכָּר:

“אִם אֵין אֲנִי לִי מִי לִי”…
הָיוּ מְלַגְלְגִים עָלָיו כָּל הַיָּמִים וּמְכַנִּים אוֹתוֹ ' אֲנִילִימִילִי'…


פַּעַם אַחַת, פָּקְדָה בַּצֹּרֶת קָשָׁה אֶת הָאָרֶץ

וּבְעִקְּבוֹתָיו – רָעָב וּמַחְסוֹר.

קָרָא הָאִכָּר הַצָּנוּעַ אֶת שְׁכֵנָיו לְבֵיתוֹ

וְחִלֵּק לָהֶם מִכָּל אוֹצְרוֹת הַמָּזוֹן שֶׁאָגַר בְּמַרְתְּפוֹ

וְאָמַר לָהֶם:

עַכְשָׁו אַתֶּם מְבִינִים מַה שֶּׁאָמַרְתִּי לָכֶם
“אִם אֵין אֲנִי לִי מִי לִי”?

וְעוֹד אֹמַר לָכֶם “וּכְשֶׁאֲנִי לְעַצְמִי מָה אֲנִי”?

וְכִי אֵשֵׁב לְבַדִּי וְאֹכַל כָּל מַה שֶּׁאָגַרְתִּי בְּמַרְתְּפִי

בְּעוֹד אַתֶּם נְמֵקִּים בָּרָעָב?!

הוֹדוּ לוֹ הַשְּׁכֵנִים מִכָּל לֵב,

וְחָקְקוּ דְּבָרָיו בְּזִכְרוֹנָם.

וְשׁוּב לֹא כִּנּוּ אוֹתוֹ בְּלַעַג “אֲנִילִימִילִי”.
",ספרות עברית חדשה
תקוה שריג,אם תצמא למים בני,"שָׁנוּ רַבּוֹתֵינוּ, לְתַלְמִידֵיהֶם:

""– אִם יָצָאתָ לַדֶּרֶךְ, קַח עִמְּךָ כַּד שֶל מַיִם

וְלֹא תִּשְׁתֶּה מַיִם מִן הַנָּהָר וְמִן הָאֲגַם,

שֶׁמְּסַכֵּן אַתָּה אֶת בְּרִיאוּתְךָ וְאֶת אוֹר עֵינֶיךָ.

וְאִם אָזְלוּ הַמַּיִם מִכַּדְּךָ,

דְּפֹק עַל כִּסּוּי הַכַּד וֶאֱמֹר לְעַצְמְךָ:

'– פְּלוֹנִי בֶּן פְּלוֹנִית (שִׁמְךָ וְשֵׁם אִמְּךָ)

אָמְרָה לְךָ אִמְּךָ:

הִזָּהֵר מִשַּׁבְרִירִי

שַׁבְרִירִי, בְּרִירִי,

רִירִי, רִיר, רִי…

(מִין לַחַשׁ הוּא, שֶׁל ‘לָשוֹן נוֹפֵל עַל לָשׁוֹן’)

הַקַּל לִזְכִירָה וּמַעֲמִיק בַּזִכָּרוֹן אֶת עֶצֶם הָעֵצָה
",ספרות עברית חדשה
תקוה שריג,אמא חדשה לאפרוח,"לנכדי הצעיר, מיתר


ערב אחד ישבתי לי לבדי

על שפת בריכת־הדגים.

על פני המים התעופפו וצפו להם

המון עופות־מים, שבכל פעם טבלו ראשיהם

בבריכה וצדו במקור דגון מסכן, מפרפר.

פתאום ראיתי, לא הרחק ממני,

בריכייה עומדת לה לבדה, כמוני.

מטפטפת מים כולה, נרגזת,

פעם מביטה לבריכה,

ופעם לתוך השיחים, הקנה והסוף,

שעל שפת הבריכה.

הרגשתי שהיא עצובה ועצבנית

ומחפשת מאוד משהו, או מישהו.

בבריכה שטו להן בנחת

עופות־אמהות שאימנו את אפרוחיהן בשחייה.

פתאום צייץ אפרוח

שצץ מתוך השיח.

קטנטן, קרח, מקורו פעור,

מתקדם לאט, צועד רועד מקור,

כך התקרב לו עד לבריכייה הנרגזת…

והיא? הבריכייה?

סימרה בכעס את כל נוצותיה

וצרחה על האפרוח:

לך לך, אתה לא האפרוח שלי
אני לא אמא שלך,

האפרוח שלי הלך לאיבוד!

אבל האפרוח לא הבין מה היא צורחת.

ניגש אליה עוד ועוד, קרוב קרוב, בנחת.

אז ניקרה הבריכייה בראשו בכעס,

הפנתה לו גב וזנב,

קפצה קפיצה,

ניתרה ניתור,

ופתאום –

הפנתה ראשה אחורה והיביטה באפרוח

הרועד מקור ומצייץ־בוכה, בלא כוח.

ראיתי, שהיא חושבת לה, הבריכייה,

שדווקא אולי ינעם לה מאוד,

אם ידבק הקטן הזה אל בטנה, בין הנוצות…

והאפרוח –

כאילו הבין בדיוק מה היא חושבת,

שוב קיפץ, דילג, דילג, קיפץ

וכבר נדחק לו בין נוצותיה, דבוק אליה

כאילו מתחנן:

בריכייה רחמנייה,
לי אין אמא

ולך אפרוח אין,

היי לי את אמא ואני לך בן!

אז חיטטה הבריכייה במקורה בחיבה

בראשו של האפרוח,

צדה לו זבוב, מחתה לו מקור

וציפצפה לו באהבה:

טוב, אפרוחון מסכן,
לי אבד הבן

ולך אמא אין

היה לי אתה בן

ואני אהיה לך לאם.

אמן.

אז פרשה הבריכייה כנפיה על האפרוח,

ישבה תחתיה בנוח,

האפרוח לא נראה, לא נשמע,

כי חם לו שם ורך

וטוב לו כל־כך, כל־כך…
",ספרות עברית חדשה
תקוה שריג,"אמא, גם את","לאה’לה – היא אני

– אמא, מדוע אין רואים מהחלון שלנו אף פעם את השמים?

אצל שפרה’לה כן רואים, וגם אצל סבתא!

– כי הם גרים למעלה, לאה’לה, ואנחנו למטה…

גם מהחלונות שלנו יכולים לראות את השמים,

אבל השכנים תולים תמיד כביסה המסתירה אותם ואת השמש…

– אז למה, אמא? למה הם מכבסים תמיד כביסה

ותולים אותה מעל הרחוב?

– כשאין די בגדים, לאה’לה, צריך לכבס הרבה…

את, למשל, רוצה ללכת לבית־הספר בשמלה מלוכלכת?

אינך רוצה, נכון?

– נכון – אמרה לאה’לה, והיביטה בעיניים כבויות בשורות החבלים

ששיחקה בהם הרוח והעיפה תחתוני־גברים לבנים וארוכים,

טליתות־קטנות עם ציציות, כותנות ארוכות שרוולים,

שמלות כהות וטורים של גרביים שחורים

גרבי הנשים, וגרביים לבנים של גברים.

– ת־מיד, ת־מיד נגור פה, אמא? אף פעם לא נגור למעלה,

נשב לנו על גזוזטרה ונסתכל למטה, אמא?

– אלוהים שבשמים יודע, בתי. מה יודעת אשה כמותי?

נודה לאל גם על דירתנו זו…

אבל הלא תוכלי לשבת אצל סבתא על הגזוזטרה,

– לא, אמא. סבתא לא מרשה לי לצאת לגזוזטרה שלה.

היא אומרת שנכנסת רוח פרצים, ושאני אשבור לה את העציצים…

אני לא רוצה ללכת אל סבתא. היא בכלל לא אוהבת אותי,

היא תמיד אומרת, שאילו הייתי בן זכר הייתי דומה לאבא,

אבל אני בת, ולכן אני דומה לך…

חיבקה האם את לאה’לה את ליבה ויחדיו עמדו והיביטו שעה ארוכה

בסימטה המרופשת, בכבסים המתעופפים ברוח,

ובילדים המעטים שבעטו בקופסת הפח כאילו הייתה כדורגל…

– בואי, לאה’לה, לבשי את מעילך ונלך. יש לי כמה עניינים לסדר.

– לאן נלך, אמא? לאן"" אולי נלך אל הפיק’ים?! טוב, אמא?

– כן, נלך באמת אל הפיק’ים. הם קיבלו כמה שקי בגדים

ישנים מאמריקה לחלוקה בין עניים…

– גם אנחנו עניים, אמא? את תקבלי שימלות גם בשבילנו!

– את מדברת כמו תינוקת, לאה’לה. כך אומרים? “שימלות”?

לא! הבגדים לא בשבילנו! ישמרנו הבורא! מה את סחה?

– אז בשביל מי?

– הלא את יודעת שאני דואגת לעניים נסתרים,

שאינם פושטים יד לנדבה… זאת הלא הפרנסה שלי!

– ומי דואג לנו, אמא? אישות אחרות?

– מה? “אישות”?! “נשים” אומרים!

לא, לא. חס וחלילה. ישמרנו אלוהים!

בעבור עבודתי זו הלא אני מקבלת משכורת שממנה אנחנו מתפרנסות!

מה קרה לך היום לאה’לה? מה את שואלת שאלות משונות כאלו ומציקה לי.

בואי, מהרי ונלך כבר.

האם עטפה את ראשה ואת כתפיה במטפחת צמר ישנה שחורה –

מעיל לא היה לה – הלבישה את לאה’לה במעיל הקטן ממידתה

ומרופט במרפקי שרווליו. השתיים יצאו לסימטה.

רוח ירושלמית חודרת עצמות התקיפה אותן מייד באיבה גלויה.

האם והבת נדחקו זו לזו. למשוך מעט חום ולמצוא מסתור

מדקירות מחטי הקור.

אורו של הפנס חשף לעיניהן שורת בתים דלים, צפופים זה לזה,

שמבני פח ועץ בכל הגדלים היו דבוקים אליהם, מכל עבר.

באחדים מן החלונות כבר קרצו אורות.

בשמים גווע אור היום בחרכי העננים.

הן פסעו עד לסופה של הסימטה, מדלגות בזהירות על מרצפות חלקלקות,

על קרשים ופחים שביצבצו מן הרפש.

הן חצו את רחובה הראשי של שכונת “בית־ישראל” הישנה,

שאליו נשפכה הסימטה, על מדרכותיו ופנסיו המאירים.

ריח לחם טרי וחמימות עליזה הלמו אותן כשעברו על פתחה של מאפייה.

– קני לי כעך, אמא!

– קחי, בתי, כסף וקני לך כעך. אבל בקשי שיהיה חם וטרי!

לאה’לה נכנסה למאפייה וקנתה שני כעכים קטנים, לה ולאמה.

כששילמה, אמר לה האופה בחיוך:

– בעצם, חסרים לך גרוש וחצי…

אבל לא נורא, ילדה, בפעם אחרת תשלמי לי, נכון?

– טוב – השיבה לו לאה’לה ובלעה את רוקה.

– אמא! קניתי גם לך כעך!

– אבל הרי הכסף לא הספיק לך!

למה קיבלת מידי האופה כעך בחינם?

הלא לימדתיך ש“שונא מתנות יחיה”?

– אז למה את הולכת לחלק לעניים בגדים במתנה?

– לתת מתנות, בתי, זו מצווה, בייחוד מתן בסתר… אבל לקבל!

פעם שנייה אל תעשי זאת. לאה’לה!

אולי נשכח לשלם לו? ואולי חלילה לא יהיה לנו כסף לשלם?

הן אכלו בדומיה כעכיהן החמים, הפריכים, צעדיהן נתאוששו

כשחצו את שוק “מאה שערים” ההומה סחר־מכר, לאור הפנסים הירקרק.

הן יצאו מעברה הדרומי של השכונה, לביתם העשיר והמרווח של הפיק’ים,

שבקרת הכנסייה החבשית, שהו קצת על־יד הפתח,

עד שנענתה העוזרת לצלצולן ופתחה לפניהן את הדלת.

אור בהיר, חום נעים וריח של נקיון ומאכלים טעימים

עמדו בבית המבהיק והמרווח.

– שלום, גברת לוי, שלום ילדונת – קיבלה פניהן הגברת פיק

ההדורה בלבושה, ממרומי קומתה הגבוהה,

ופיאתה הנכרית הזהובה, בהברה אמריקאית: – קר בחוץ, מה?

– מרגלית – דיברה אחורה – הכיני לנו תה עם עוגות והביאי לסלון, בסדר?

– בסדר, גברת, תיכף אנ’יביא!

– בואנה, התחממנה, כאן נעים אצלנו, חם, מה?

זו הפעם השנייה לה, ללאה’לה, לבקר בבית הזה.

מעודה לא ראתה דירה אחרת, גדולה כל כך, רהיטים יפים ומבריקים,

שטיחים רכים ועמוקים, נברשת בדולח ענקית כזו, הנוצצת באורות רבים.

טעמן של העוגיות שאכלה כאן בפעם הקודמת,

שב ועלה עתה בפיה שנמלא רוק.

היא זכרה עוד בדיוק גם את פניו ואת מבטו של הבן,

ילד בן גילה, יגאל’י פיק, ילד שמן שפניו ורודות

ולבושו חוצלארצי, שהגיש לה אז בונבוניירה מוזהבת, מלאה שוקולדות.

היא ממש התפקעה לקחת לה תופין אחד,

אבל פתאום נעשה לה חם בפניה, ואמרה שאינה רוצה שוקולדה,

שאינה אוהבת בכלל שוקולדה…

ישבו לשולחן, שתו תה חריף בלימון, בספלי חרסינה דקיקים ויפים,

ונגסו בעוגות הטובות. הנשים דיברו בענייניהן, ולאה’לה,

שסיימה שתייתה ואכילתה,

הרימה שתי זרועותיה לאחוריה, תלתה אותן על מסעד הכיסא

ועיניה נעוצות בנברשת המבריקה שמעל לראשה.

יגאל’י לא היה בבית הפעם, כנראה.

כך הייתה לאה’לה יושבת תמיד, כשהייתה נפעמת, מוקסמת…

תחילה הייתה דעתה נתונה לטעמן של העוגיות.

אחר־כך, הניעה בראשה לראות את אורות הנברשת הנשברים בבדולח;

רק אחר־כך, התחילו אוזניה לקלוט לאט לאט

דבריהן של הגברת פיק ואמא שלה:

– הוא רב, כן…

– ומניין בא?

– מניו־יורק! אני מכירה אותו היטב. מידידינו הטובים…

– גרוש?

– לא. אלמן. והוא רוצה לשאת אשה דווקא מארץ־ישראל…

לא איכפת לו, אם אלמנה האשה, או רווקה, אם יש לה ילדים

או אין לה,

העיקר שתהיה אשה יראת שמים והגונה – – –

ושתסכים לנסוע עימו לאמריקה.

– אינני יודעת, אם זה בשבילי – שמעה לאה’לה את לחישת אמה.

– ומה יהיה איתה? –

לאה’לה פגשה בעיני אמה ומיהרה והשמיטה מבטה לרצפה.

כמוה עשתה גם האם, שהייתה חיוורת מאוד, ולמבט עיניה הכהות מבע,

שלאה’לה לא ראתה בהן מעולם.


מבית הפיק’ים הלכו לאה’לה ואמה ברוח הקרה,

שהשיבה עכשיו אל פניהן גם טיפות גשם קרות כקרח, אל ביתו של נסים,

הסבל התימני, בשכונת “שערי־פינה”.

האם אמרה לו שיעביר לביתה מביתה של הגב' פיק ארבעה שקי בגדים,

ושילמה לו שכרו מראש.

– מחר בצהריים, אם ירצה השם, גברת לוי! תודה רבה! –

נענה לה נסים.

– מה, אמא, את כל הבגדים הישנים מאמריקה

שלח הרב הזה מניו־יורק, בשבילנו?

–שוב את מדברת שטויות נוראות, לאה’לה.

הלא כבר אמרתי לך שבגדים אלה ניתנים לעניים!

אצרור אותם בחבילות ואביא אותם לבתי הנצרכים.

–מה הם כל כך עניים שהם צורחים?!

–מה פתאום צורחים?! “נצרכים” אמרתי לך ולא “צורחים”.

הם עניים, נכון? הם צריכים בגדים ללבוש ואין להם, נכון?

אז קוראים להם “נצרכים”.

–ואני לא צריכה מעיל, אמא? אני לא “נצרכה”? ולך יש

בכלל מעיל?! – כמעט וצרחה לאה’לה.

–אם ירצה השם יגדילו לי את משכורתי ואקנה לך מעיל חדש, לאה’לה.

בסוף החורף יהיה המעיל יותר בזול. חס וחלילה בתי. את אינך “נצרכת”!

ואולי באמת כבר תתני לי מנוחה היום מכל הטַרחָנוּת שלך!


כששבה לאה’לה הביתה מבית־הספר, למחרת בצהריים, היו ארבעה

שקים מוטלים באמצע החדר.

האם ישבה על שרפרף, נברה בבגדים, קיפלה והכינה חבילות.

בחדר עמד ריח זר, מגעיל.

–קחי לך אוכל, במטבח לאה’לה, אני מוכרח להספיק לגמור את סידור החבילות ובערב, ללכת ולחלק אותן.

–אנ’לא רוצה לאכול, אמא, אנ’לא רעבה!

ישבה לה לאה’לה בפינת החדר והיביטה בעבודת אמה.

ראתה שם, בין הבגדים, כמה שמלות, סוודרים ומעילים יפים

שהו מתאימים בדיוק למידתה.

–אמא, הרשי לי רק למדוד משהו, אמא.

את המעיל האדום הזה עם הצווארון הלבן מהפרווה!

רק את זה ודי, אמא! טוב?!

–טוב. אבל זכרי את הבטחתך! רק למדוד ומייד לפשוט ולהחזיר לערימה.

בגדים אלה אינם שייכים לנו! הבנת?

קפצה לאה’לה ממקומה ולבשה את המעיל האדום.

ריח מתקתק עלה ממנו.

צמרמורת של בחילה עברה בה כשהכניסה ידיה לשרוולים.

המעיל היה כמו חדש, צבעו מבהיק, והוא הלם בדיוק את מידתה.

לאה’לה ניגשה לארון, פתחה את דלתו, שראי היה משובץ בה,

וסקרה את מראיה.

זרה הייתה לאה’לה במעיל האדום – ללאה’לה.

היא חייכה אליה, היטתה ראשה, לשמאל ולימין,

פיזרה את שערותיה הארוכות, הבהירות והחלקות על כתפיה, סביב סביב.

קרן שמש דקה שהתגנבה אותה שעה מבין לכבסים שבסימטה –

הזהיבה את שערה על גבי המעיל האדום ופרווה הלבנה. צמרמורת הבחילה חלפה.

חום נעים זרם והשתפך בכל גופה.

– אמא, ראי, אני ילדה יפה… –

השמיעה פתאום, ספק אומרת ספק שואלת, והסמיקה.

– יפה בתי, יפהפייה… יפה כבת־מלך…

יפה כיהודייה כשרה וחסודה… הלוואי ויזהיר מזלך כפנייך היפות…

– אבל את אשה יפה, אמא!

את הכי יפה מכל האמהות של החברות שלי – ושתקה לרגע קל –

אז למה את לא מתחתנת, אמא! הלוא אבא מת כבר נורא מזמן!

אז תתחתני כבר עם הרב הזה מניו־יורק, שגברת פיק אמרה לך!

לאה’לה שדיברה אל אמא שלה לתוך הראי, ראתה את אמה מחווירה,

שומטת ידיה על ברכיה ועיניה מביטות ברצפה.

לאה’לה עוד הספיקה לצוד בהן אותו מבע שראתה אמש בבית הפיק’ים.

– האם שמעת והבנת את שיחתנו אתמול, לאה’לה?

– כן, אמא. בטח שהבנתי! אני כבר ילדה גדולה!

היא אמרה לך, שרב אחד מניו־יורק רוצה להתחתן עם אשה מארץ־ישראל, אדוקה וטובה, ושזו בדיוק את!

ושהוא רוצה שהאשה שלו תיסע איתו לאמריקה! ו…

– ואת מסכימה, לאה’לה? רוצה שניסע לאמריקה?

רוצה שהרב הזה יהיה בעלי ו…

לאה’לה עיוותה פתאום את שפתיה.

נפנתה מן הראי, פשטה את המעיל האדום וזרקה אותו לערימה,

ברחה למטבח וייבבה משם:

– אנ’לא רוצה לאמריקה, ולא רוצה את הרב הזה,

אני שונאת אותו! לא רוצה אבא חדש…

האם קמה והלכה אחרי לאה’לה למטבח.

– לא, בתי. גם אני איני רוצה בו. איני רוצה בכלל להתחתן.

את אמרת את זה, לאה’לה, לא אני!

היא ליטפה את ראשה של הילדה וליטפה, עד שנשתתקו השתיים

והיו יושבות זו ליד זו במטבח המחשיך והולך,

וריח הבגדים הישנים מחניק את החלל.


בלילה שכבו האם והבת, כל אחת במיטתה ולא נרדמו.

– אמא אני רוצה לישון איתך, טוב? אולי אוכל להירדם…

אני כל הזמן חושבת על הרב הזה ונורא פוחדת ממנו!

– בואי לאה’לה, בואי אלי.

מה יש לך לפחד מפני אדם שלא ראית ושלא תראי אף פעם?!

אני מבטיחה לך, לאה’לה, שלעולם לא תראי אותו…

מאז היו האם והבת ישנות יחדיו. לאה’לה לא שבה לשאלותיה.

היא לא הזכירה את הרב מאמריקה, לא הזכירה את חפצה בבגד חדש

מן השקים האמריקאיים, שהיו מגיעים הביתה, מתחלקים בידי אמה לחבילות

והולכים להם בסלה של אמה אל אותם “נצרכים”.


סמוך לחג הפורים נזכרה לאה’לה שהינה־הינה מגיע יום־הולדת אמה.

– מה אתן לאמא, ליום־הולדתה? –

שברה לאה’לה את ראשה יומם ולילה, ולא מצאה.

לילה אחד, היה זה ליל סגריר עז של מלקוש, נדחקה לאה’לה אל אמה,

פתחה לה סדק בשמיכה שהייתה משוכה מעל ראשה,

והציצה בברקים שהאירו מדי פעם את החדר.

הרעמים והסופה הרעידו את הקירות. השמשות והפחים התלושים שבגגות צילצלו,

הגשם שטף והלך.

היא שבה ונתעטפה באפלולית החמימה מתחת לשמיכה.

נרדמה לאה’לה וחלמה על המבול, על נוח, ועל היונה ששלח

מבעד לצוהר… היא הרי למדה זאת בחומש, כבר בפעם השנייה.

כשנתעוררה בבוקר, ידעה מהי, המתנה שתביא לאמה:

יונה! יונה לבנה ותמה, רכה וחמה.

היא סיפרה על החלטתה לשפרה’לה חברתה הטובה,

וזו מיהרה וסיפרה את הסוד לאמה.

ביום חמישי, כשהלכה זו לשוק “מאה שערים” עם שני סליה,

לקנות מזונות לכבוד שבת, קנתה ללאה’לה – יונה חיה.

יונה כחלומה: לבנה ותמה. רכה וחמה.

לאה’לה, הכינה בּהֶסתֵר מפני אמה, ארגז עץ שלם וטוב,

קופסת־פח אחת מילאה בזרעונים ושנייה – במים,

וגם לוח קרטון גדול ועבה לחסימת הארגז הכינה,

עד שתתרגל היונה לשובכה החדש.

יום־ההולדת בא. בא.

האם, שלא זכרה כלל את היום ולא הכינה כיבוד לחברותיה של לאלה’לה,

לא הרגישה בתכונה מסביבה.

בבוקר אותו היום ביקשה לאה’לה מאמה להיות בבית אחרי־הצהריים

ולא ללכת אל הנצרכים שלה, עם סליה הכבדים.

– ומי ילך במקומי? – הקשתה האם.

– אני! אני כבר גדולה וחזקה ואני אעזור לך מחר.

כשבאה לאה’לה מבית־הספר, מצאה את אמה העייפה ישנה במיטה בשקט ובשלווה

ובלחייה החיוורות פרח מעט אודם. היא זכתה במנוחה בלתי צפוייה…

לאלה’לה התהלכה בחדר על קצות אצבעותיה, פרשה מפה לבנה על השולחן,

נתנה את פרחי החרדל והפרגים, שקטפה בשדה שחצתה בדרך לבית־הספר, בכוס מים,

והעמידה אותה על השולחן, הוציאה מתיק בית־הספר שלה בוטנים,

גרעינים וסוכריות וחילקה אותם בצלחות, לכיבוד.

האורחת הראשונה הייתה שפרה’לה. אחריה באה מרים ולבסוף באו גם שושנה וטובה.

ועדיין הייתה האם ישנה שינה עמוקה.

– אמא! בוקר טוב וחג שמח לך! – לא התאפקה לאה’לה.

קפצה האם בבהלה ממיטתה, משפשפת עיניה בתדהמה,

על המראה החגיגי הלתי צפוי שלבש החדר הקודר.

– איזה בוקר? איזה חג? והלא כבר כמעט ערב, ואת נתת לי לישון כל כך הרבה!

ומה כל זה? – הצביעה על השולחן.

– שלום לכן, ילדות, כמה יפה מצדכן שבאתן לבקר את לאה’לה!

– אמא? שכחת בכלל, שהיום יש לך יום־הולדת?

– אה! – נזכרת האם – זהו פירוש החגיגה כאן?!

קמה ממיטתה, סידרה שמלתה ושערה ויצאה למטבח לשפות קומקום ולהכין תה לילדות.

פניה, העצובות תמיד, היו צוחקות.

עכשיו יצאו לאה’לה וחברתה לחצר והכניסו בשקט את הארגז ואת היונה שבתוכו,

והעמידו אותו בפינת החדר.

היונה שכבר היתה בארגז מספר ימים, יצאה בזהירות מן הארגז הסתובבה חשדנית בחדר,

בוחנת, בודקת, אף מפרישה לשלשת,

ופתאום – התעופפה וישבה לה על הארון.

יפה, לבנה, מניעה ראשה והומייה בגאון.

האם, ששמעה מן המטבח את הקול המוזר, נכנסה בבהלה לחדר

והינה יונה לבנה מביטה בה מלמעלה, בשתי עיניה־יונים.

– לאה’לה! וכל זה לכבודי? ליום־הולדתי?

תודה לך בתי, תודה לכולכן, בנות, על עזרתכן ועל ביקורכן…

ישבו להן האם, לאה’לה וחברותיה, וזללו את כל הכיבוד מעל השולחן,

שתו את התה, וכל אותה שעה הייתה היונה הנאווה

יושבת לה בשלווה ומהגה במרום מושבה.


משבא פורים, בא האביב וטיטא מן הסימטה את הרפש עם העננים.

הכבסים התייבשו מבעוד יום והוסרו מן החבלים,

והשמש הורשתה הפעם להביט מעט בחלונות, לפני ששקעה ונעלמה.

חמימות וריחות שדה טובים היגיעו ממרחק אף לבתים הנמוכים,

התומכים זה את זה מפני נפילה. ארגזה של היונה הועמד בחצר,

על גגה של מקלחת הפח הקטנה הצמודה לבית,

והייתה היונה שמחה בחלקה, יוצאת ובאה, עפה ושבה,

עד שיום אחד עפה ולא שבה.

לאה’לה שוטטה בכל הסימטאות השכונה וכל חברותיה עוזרות לה לחפש ולשאול,

שמא ראו, שמא שמעו דבר על היונה האבודה.

איש לא ראה. איש לא שמע.

נתעצבה לאה’לה וגם בכתה:

– למה, אמא, למה ברחה היונה?

מה חסר לה אצלנו? מים? זרעים? שובך יבש וחם? שום דבר!

למה ברחה, אמא, למה?

פעמים רבות לא השיבה האם לשאלותיה של לאלה’לה ושתקה.

פעם אחת, בלילה, כשהיו שוכבות זו על־יד זו במיטתן

והילדה מציקה לאמה בשאלותיה, השיבה לה האם בשאלה:

– את יודעת מה חסר לה, ליונה שלנו, לאה’לה?

– מה? אמא, מה? את יודעת?!

– יוֹן… זכר… חתן… היא לא יכלה לחיות לבדה.

היא עפה לחפש אותו… להטיל ביצים ולגדל אפרוחים…


שכבה לאה’לה שותקת. שותקת וחושבת. חושבת ושותקת.

– אמא. גם את… גם לך…

– מה, לאלה’לה? מה, גם אני, גם לי?


שתקה לאה’לה ומלה לא אמרה.
",ספרות עברית חדשה
תקוה שריג,אנוכי אוהב את אמי מאוד מאוד,"תוך קריאה בספר כתביו העבה של אבי זצ""ל, מצאתי פנינה.

במכתבו הענייני לחברו בגליציה, שבו הוא מסביר לו

מדוע זה לא השיב לו על מכתבו במהירות הראויה, כתוב:

“יפו, רביעי בשבת, ז' ניסן התרס”ח (1908)

— —

— —

— — והינה פתאום התעלפה אמי הזקנה

(אשר העליתיה ב""ה הנה, עם אבי הישר והנחמד, לפני חנוכה)

ותיפול במחלה אנושה מאוד. ואנוכי אוהב את אמי

הטובה מאוד מאוד, כי בין אלפי נשים קשה למצוא

אשה מחוכמת ובעלת טעם כמוה.

ואם ישנם אנשים במדינות רחוקות הנהנים באופיי

ומזדעזעים לעומק רגשותי, אשר גם אתה חביבי,

מתנוסס ביניהם לתפארת, דעו לכם, חברי,

כי רוב מידותי הנחילתני אמי הישרה

ורק את העיקשות לעמוד נגד הזרם,

והביטחון והאמונה בניצחון האמת על השקר,

ירשתי מאבי (שמואל) יחי'.

בכל ימי מכאוביה שנחתי כמובן את כל העבודות הצריכות

למוח צלול ולב שמח, ככתיבת המכתב הזה, ואיתך הסליחה.

עתה קמה כבר (אמי שתחי') מעשר דווי,

ומצב בריאותה הולך וטוב, ברוך בורא רפואות.

— —""
סבתי זו, שפרינצה, שם שהוא גלגול יידישאי רחוק

מן השם הלטיני אספירנצה, שפירושו תקווה, שעל שמה אני נקראת,

אולי היא רמז למוצאה ממשפחת גולים מספרד שגלו לאשכנז,

ומשם למזרח פולין, לגליציה.

שורות המכתב הללו הן עדות יחידה בידי על סבתי הזו.",ספרות עברית חדשה
תקוה שריג,"אני משרתת אצל גברת ""ברוך -השם""","ומתחפשת למישהי אחרת

יום אחד, מגיעה קריאה בטלפון לשלוח מהר מהר

בחורה לעבודה אצל גברת אחת, ברכה הלוי, בחיפה.

מה פתאום תיסע חברת קבוצת־החוגים שעל שפת הנחל,

לעבוד אצל גברת הלוי בחיפה?

כי בעלה הנכבד, ברוך הלוי, סוחר עשיר בחיפה,

התנהג יפה מאוד עם גזבר קבוצת־החוגים.

הוא נתן לו סחורה בהקפה,

אפילו כשלא היתה לו לירה אחת על הנשמה,

ועכשיו, הינה אשתו ילדה בת

ואין לה כוח לעשות בעצמה את עבודת הבית.

הוא מבקש, שאחת הבחורות שלנו תבוא לביתו לעזור לאשתו.

את מי בוחרים לעבודה המחורבנת הזו?

אותי…


ביום ראשון אחד בבוקר,

ארזתי בתיק בית־הספר שלי העשוי עור,

שהבאתי איתי כשיצאתי לקבוצה, מעט בגדים, כלי רחצה ומגבת.

ואני נוסעת ברכבת לחיפה, לרחוב שאת שמו שכחתי,

אבל את מקומו אני זוכרת היטב, בעצמות…

אני עולה במדרגות, בלב דופק, ומרגישה שפני חיוורות

וברכי כושלות, אני חושבת בליבי, תוך כדי כך,

שאילו ידעה אמי בירושלים,

שבתה יחידתה הולכת להיות משרתת של אשה אחת בחיפה,

היתה קוברת את עצמה באדמה מרוב כעס ובושה.

אני דופקת על הדלת ששלט נחושת קטן תלוי עליה:

“משפחת ברכה וברוך הלוי”.

הדלת נפתחת, ומי ניצבת לפני, שמנה כחבית,

אם לא הגברת הג’יניג’ית, “ברוך־השם”?!

אם לא התמוטטתי ונפלתי תחתי, סימן שהייתי עשויה מפלדה.

הרי זוהי ידידתה המצחיקה של אמי,

שותפה שלה ב“הסתדרות נשים מזרחי”, יושבת ירושלים!

זו שקראנו בינינו בצחוק, גברת “ברוך השם”,

מפני שהיתה חותמת תמיד את שמה מאחורי מכתביה “ב”ה""

ב.ה. (ברכה הלוי, בראשי תיבות).

זו היא עצמה!


אותו רגע, באה מחשבה לראשי.

־ את לא מראה אפילו סימן, מי את באמת,

את לא את, שמך לא שמך, את לא ירושלמית, שום דבר!

־ כן היא שואלת אותי – במה אפשר לעזור לך?

־ אני מקבוצת־החוגים – אני אומרת לה.

־ את מקבוצת־החוגים? – היא שואלת אותי –

הלא את נראית ילדת בית־הספר! מעניין!

כאלה ילדים אתם?

אז אולי שלחו אותך לעבוד אצלנו בבית?

־ כן, בדיוק כך – אני משיבה לה וזיעה מכסה אותי,

מפני שאני מרגישה בעיניים שלה, שהיא מתחילה להכיר אותי.

־ מה שמך? היא שואלת.

־ שמי בת־עמי – אני אומרת לה.

־ ואני הייתי נשבעת שאת היא תקוה, בת חברה שלי מירושלים,

שכבר לא ראיתי אותה ארבע שנים, מאז שעברנו

מירושלים לחיפה! הייתי ממש נשבעת שאת היא!

־ ומניין את? – היא מוסיפה – ואני רואה בעיניים שלה,

שהיא עדיין לא מאמינה לי…

־ אני מפתח־תקוה – אני משיבה לה וכל הדם נעלם מפני.

־ מפתח־תקוה? – היא משתוממת –

־ טוב, היכנסי, שבי ושתי כוס תה, בת־עמי,

ואחר־כך אראה לך מה לעשות בבית…

את מבינה, אני ילדתי בת, לפני שבועיים, ואין לי כוח לעבוד,

ובעלי היציע לי, שבחורה מהקבוצה שלכם תעזור לי בבית…

־ כן – אני אומרת לה – אני יודעת, אמרו לי.

וכך, ישבתי לי במטבחה של גברת “ברוך־השם”,

שתיתי תה, שמעתי לצווחות התינוקת שלה וערכתי לי בראשי

תשובות לכל מיני שאלות, שאולי תשאל אותי הגברת.


חצי שנה עבדתי אצל גברת “ברוך השם” בפרך.

סיידתי לה את המטבח, כיבסתי לה חיתולים מגואלים,

הידחתי לה כלים, שפשפתי לה רצפות,

וסחבתי לה סלים מלאים מן המכולת.

שנאתי את משפחת “ברוך־השם” שנאת מוות…

מדי פעם, ניסתה גברת “ברוך־השם” לשאול אותי עוד שאלות

וסיפרה לי סיפורים רבים על תקוה,

הבת החמודה של חברתה, ה“תאומה” שלי מירושלים,

הדומה לי יותר מאשר הדמיון שבין שתי טיפות מים…


וגברת “ברוך־השם” הזכירה לי את ירושלים

וירושלים הזכירה לי את ילדותי.
",ספרות עברית חדשה
תקוה שריג,אני רומל!,"בתש""א (1941) ישבה פלוגה א' של הפלמח במשקים כפר־גלעדי, דפנה ודן

ועסקה כמובן בעבודה ובאימונים.

בכפר־גלעדי התקיים אז קורס מכי""ם.

יום אחד שהיה יום שבת, נקרא מפקד הקורס, נחום, לחולתא

ושם נמסרה לו הודעה דחופה:

־ עליך לקיים מייד מסדר פלוגתי ובמסדר תודיע שלפלוגה א' ניתן הכבוד,

לצאת מייד לקו הראשון של החזית הדרומית!

נחום הנרעש מן הבשורה, שב לכפר־גלעדי מאושר לנלהב:

הרי זו בדיוק הייתה תקוות כל יהודי בארץ, להילחם בגרמנים הנאצים!

הוא הרים מייד את הפלוגה על הרגליים וריכז אותה בסככה מרוצפת חצץ, שהייתה

בנויה בלב מאהל הפלמח.

הוא ניצב מול החבר’ה שהרגישו את עצמם במעמד היסטורי

ומסר את ההודעה, וסיים את דבריו בדברים האלה:

־ חבר’ה, מחר, עם ערב, אנחנו יוצאים לנגב להילחם ברומל!

מפה ומשם הופיעו קוניאק ושֶרי־ברנדי ושתו לחיים,

בעיניים נוצצות, בשרירים מתפוצצים מכוח ומרץ, בלבבות הולמים.

את המשקה קינחו באבטיחים חבויים באוהלים.

כבר הייתה שעת לילה מאוחרת, ובחורים רבים התנדנדו,

צעקו ושרו בגילופין.

ונחום – נאחז בעמוד הסככה והכריז על שקט.

דממה נפלה וכולם הקשיבו רב קשב ואז קרא:

־ אני רומל!…

מי שהיה עדיין פיכח, התפוצץ מצחוק

ומי שהיו שתויים, כמו המפקד, הגבירו את ההילולה.

לאחר ההכרזה המדהימה הזו, הסביר נחום את פשר הפקודה,

את כל הגדולות והנפלאות שתעשה פלוגה א' בחזית –

הוא לא היה שיכור אלכוהול, הוא היה שיכור מאושר,

על שיזכו הוא וחבריו ללחום בנאצים.


למחרת פורקו האוהלים, נארזו החפצים האישיים והפלוגתיים

והכול, והאנשים, והחפצים, הועמסו על משאית חסרת דפנות

ויצאו לדרך לחזית.

הם נסעו בינתיים רק עד נגבה…

על זה בדיוק מוסבות שורות השיר הידוע משירי הפלמח, השיר על הפלוגונת…",ספרות עברית חדשה
תקוה שריג,ארבעה גאים מי יודע?,"אַרְבָּעָה גֵּאִים הֵם בָּעוֹלָם:

שׁוֹר בַּבְּהֵמוֹת,

אַרְיֵה בַּחַיּוֹת,

נֶשֶׁר בָּעוֹפוֹת

וְאָדָם גֵּאֶה עַל כֻּלָּם!
",ספרות עברית חדשה
תקוה שריג,ארמון פלאים בן רגע,"אִישׁ חָסִיד הָיָה,

בְּלִי מָזוֹן, בְּלִי מִחְיָה,

וְלוֹ אֳשָּׁה וּבָנִים חֲמִשָּׁה

וְאַף לֹא אֲגוֹרָה אַחַת שְׁחוּקָה.

יוֹם אֶחָד אָמְרָה לוֹ אִשְׁתּוֹ:

- צֵא לַשּׁוּק וְחַפֵּשׂ פַּרְנָסָה, שֶׁלֹּא נָמוּת בָּרָעָב.

יָצָא הֶחָסִיד לַשּׁוּק וְעָמַד שָׁם לְבַדּוֹ וְאֵין עוֹזֵר.

הֵרִים עֵינָיו לַשָּׁמַיִם וּבָכָה:

- רִבּוֹנוֹ שֶל עוֹלָם!

יוֹדֵעַ אַתָּה, שֶׁאֵין לִי אָח וְלֹא קָרוֹב, שֶׁיַּעֲזֹר לִי בְּצָרָתִי,

שְׁלַח לִי יְשׁוּעָה!

וְהִנֵּה בָּא אֵלִיָּהוּ הַנָּבִיא וְשָׁאַל אוֹתוֹ:

- לָמָּה אַתָּה בּוֹכֶה?

אָמַר לוֹ הֶחָסִיד:

- יְלָדַי רְעֵבִים, אִשְׁתִּי רְעֵבָה, אֲנִי רָעֵב.

אָמַר לוֹ אֵלִיָּהוּ הַנָּבִיא:

- מְכֹר אוֹתִי לְעֶבֶד,

וּבַכֶּסֶף שֶׁתְּקַבֵּל עֲבוּרִי תִּתְפַּרְנְסוּ אַתָּה וּבְנֵי בֵּיתְךָ.

אָמַר לוֹ הֶחָסִיד:

- הֲלֹא כֻּלָּם יוֹדְעִים,

שֶׁאִישׁ עָנִי אֲנִי וְאֵין לִי עֲבָדִים!

אִם אֵלֵךְ לִמְכֹּר אוֹתְךָ, יַחְשְׁבוּ אוֹתְךָ לְאָדוֹן וְאוֹתִי לְעַבְדְּךָ!

אָמַר לוֹ אֵלִיָּהוּ:

- עֲשֵׂה כַּאֲשֶׁר דִּבַּרְתִּי וּמְכֹר אוֹתִי,

אֲבָל תִּתֵּן לִי אֲגוֹרָה אַחַת מִמְּחִירִי.


הָלְכוּ הֶחָסִיד וְאֵלִיָּהוּ הַנָּבִיא יַחְדָּו

וְהָיוּ הָעוֹבְרִים וְשָׁבִים חוֹשְׁבִים,

שֶׁאֵלִיָּהוּ הַנָּבִיא הוּא הָאָדוֹן הַהוֹלֵךְ לִמְכֹּר אֶת עַבְדּוֹ

לְמִי שֶׁיִּרְצֶה לִקְנוֹתוֹ.

עָבַר שָׁם אֶחָד מִשָּׂרֵי הַמֶּלֶך וְרָצָה לִקְנוֹת אֶת הֶחָסִיד לְעֶבֶד.

בָּא וְשָאַל אֶת אֵלִיָּהוּ הַנָּבִיא, מַה מְּחִיר הָעֶבֶד

אָמַר לוֹ אֵלִיָּהוּ:

- הָאִישׁ הַזֶּה הוּא אֲדוֹנִי וַאֲנִי עַבְדּוֹ.

שְׁאַל אוֹתוֹ מַה מְּחִירִי.

אִם תִּקְנֶה אוֹתִי, אֵלֵךְ אַחֲרֶיךָ.

שָׂמַח מְאֹד הַשַּׂר לְמִשְׁמַע אָזְנָיו,

שָׁקַל עַל יְדֵי הֶחָסִיד שְׁמוֹנִים כֶּסֶף

וְשָׂמַח בָּעֶבֶד הַנָּאֶה אֲשֶׁר קָנָה לַמֶּלֶךְ.

נָתַן הֶחָסִיד לְאֵלִיָּהוּ הַנָּבִיא אֲגוֹרָה אַחַת,

וְהֵם הָלְכוּ אִישׁ לְדַרְכּוֹ.

קָנָה הֶחָסִיד מָזוֹן וּמַשְׁקֶה, לְבוּשׁ וּכֵלִים,

וְהֵבִיא לְאִשְׁתּוֹ וְלִילָדָיו, וְהֵם שָׂמְחוּ מְאֹד בְּמַזָּלָם הַטּוֹב.

הַשַּׂר הֵבִיא אֶת אֵלִיָּהוּ הַנָּבִיא כְּעֶבֶד לַמֶּלֶך.

שָׁאַל הַמֶּלֶך אֶת הָעֶבֶד הֶחָדָשׁ: - מַה מְּלַאכְתְּךָ?

הֵשִׁיב לוֹ אֵלִיָּהוּ הַנָּבִיא:

- בַּנַּאי מֻמְחֶה אֲנִי.

שָׂמַח הַמֶּלֶך מְאֹד וְאָמַר לְאֵלִיָּהוּ הַנָּבִיא:

- רוֹצֶה אֲנִי, שֶׁתִּבְנֶה לִי אַרְמוֹן גָּדוֹל בִּזְמַן קָצָר.

הִתְפַּלֵּל אֵלִיָּהוּ הַנָּבִיא לַקָּדוֹשׁ-בָּרוּךְ-הוּא,

שֶׁיַּעֲלֶה בְּיָדוֹ לְמַלֵּא אֶת חֶפְצוֹ שֶׁל הַמֶּלֶךְ.

כְּשֶׁגָּמַר תְּפִלָּתוֹ, צִוָּה עַל הָעֲבָדִים, אֲשֶׁר נָתַן לוֹ הַמֶּלֶךְ לְעָזְרוֹ,

לְהַתְחִיל בִּמְלֶאכֶת הַבִּנָין.

וְהִנֵּה, רַק שָׁלְחוּ יָדָם בַּמְּלָאכָה,

וּכְבָר קָם וְהָיָה אַרְמוֹן תִּפְאֶרֶת, שֶׁלֹּא הָיָה כְּמוֹתוֹ בָּעוֹלָם,

וְכָל זֹאת בַּלַּיְלָה, בִּן רֶגַע, לִפְנֵי עֲלוֹת הַשַּׁחַר.

שָׂמַח הַמֶּלֶךְ בְּאַרְמוֹנוֹ וְשָׁאַל עַל אֵלִיָּהוּ עַבְדּוֹ,

לְשַׁבְּחוֹ וּלְהוֹדוֹת לוֹ

נֶעְלַם אֵלִיָּהוּ הַנָּבִיא וְלֹא נִמְצָא.


וְהֶחָסִיד חַי בְּעשֶׁר וּרְוָחָה כָּל יָמָיו,

וְכֵן בָּנָיו וּבְנֵי בָנָיו.

וְכָל זֹאת בִּזְכוּתוֹ שֶׁל אֵלִיָּהוּ הַנָּבִיא,

זָכוּר לַטּוֹב.",ספרות עברית חדשה
תקוה שריג,ארנון מגלה את סודה,"גַּם הַפַּעַם קָרְאוּ לָהּ הַיְלָדִים “שְׁמֵינֶה בּוֹבֶּה”

וְשׁוּב הָיְתָה יַלְדָּה אַחַת שֶׁלִּטְּפָה רַךְ־רַךְ אֶת לַאסִי

בְּבִטְנָהּ. זוֹ כְּבָר לֹא הָיְתָה רוּתִי, שֶׁכְּבָר גָּדְלָה וְהָלְכָה

לְבֵית־הַסֵּפֶר. עַכְשָו הָיְתָה זוֹ צַפְרִירָה שֶׁהָיְתָה עוֹד

קְטַנְ־קְטַנְטַנָּה – אוּלַי בַּת שָׁלֹשׁׁ, וְלֹא יָדְעָה עוֹד אֲפִלּוּ

לְדַבֵּר כָּל־כָּךְ טוֹב, וְאָמְרָה כָּל הַזְּמַן: – לַאסִי’לֶה

חַמוּדָה’לֶה, אוֹפוֹ הַגוּרִים מִבֶּטֶן שֶׁלָּךְ?

יוֹם בָּהִיר אֶחָד, נֶעְלְמָה לַאסִי וְאֵינֶנָּה! הַיְלָדִים

חִפְּשׂוּ, חִפְּשׂוּ וְלֹא מָצְאוּ, וְהָיוּ עֲצוּבִים מְאֹד. גַם סוֹנְיָה

וְרִבְקָה, הַיּוֹדְעוֹת לְהָשִׁיב עַל כָּל לָמָּה וּמַדּוּעַ,

אֵיפֹה וּמָתַי, אָמְרוּ הַפַּעַם, שֶׁהֵן בֶּאֱמֶת אֵינָן

מְבִינוֹת, מַה קָּרָה לְלַאסִי…

מִי גִּלָּה לְבַסּוֹף אֶת לַאסִי? אַרְנוֹן!

הוּא קָם הַשְׁכֵּם־הַשְׁכֵּם בַּבֹּקֶר, וְהָלַךְ לִפְתֹּחַ אֶת

הַפִּשְׁפָּש בַּחֲצַר הַלּוּל. עָשָׂה זֹאת כָּל יֶלֶד שֶׁקָּם

הָרִאשׁוֹן בַּבֹּקֶר. פּתְאֹם שָׁמַע יִלּוּל חַלָּשׁ, חַלָּשׁ.

חִפֵּשׂ פֹּה, חִפֵּשׂ שָׁם – לְחִנָּם. הֵרִים אַרְנוֹן שָׁלֹשׁ בֵּיצִים

לְבַנְבַּנּוֹת שֶׁמָּצָא בַּלּוּל, בְּתָא הַהֲטָלָה, וְרָצָה לְהַכְנִיס

אוֹתָן הַבַּיְתָה. פִּתְאֹם, כְּשֶׁהִגִּיעַ לַדֶּלֶת, שָׁמַע עוֹד פַּעַם

אֶת הַיִּלּוּל הַזֶּה וְהַפַַּעַם – קְצָת יוֹתֵר חָזָק!

הָלַךְ צַעַד וּשְׁנַיִם, וְהִנֵּה רָאָה מִתַּחַת לַמִּשְׁטָח,

בַּפִּנָּה, בְּדִיּוּק לְיַד הַדֶּלֶת, חֹר, וּמִתּוֹכוֹ עוֹלֶה הַקּוֹל.

פִּתְאֹם נִזְכַּר אַרְנוֹן בְּדָבָר שֶׁסּוֹנְיָה אָמְרָה פַּעַם

לַיְלָדִים:

– יֵשׁ כְּלָבוֹת הַחוֹפְרוֹת לָהֶן חֹר, אוֹ בּוֹר,

וּמַמְלִיטוֹת שָׁם.

הוּא נִכְנַס לַבַּיִת בְּשֶׁקֶט, בְּשֶׁקֶט, הִנִּיחַ בָּאָרוֹן

אֶת שְׁלֹש הַבֵּיצִים, מִלֵּא קַעֲרַת חֲלָב מִן הַכַּד

בַּמְקָרֵר, יָצָא וְהֶעֱמִיד בִּזְהִירוּת אֶת הַקְּעָרָה עַל יַד

הַבּוֹר. הוּא הִתְחַבֵּא רָחוֹק מִשָּׁם וְהִסְתַּכֵּל בְּסַבְלָנוּת

מַה יִּקְרֶה. אֵיזֶה יֶלֶד נָבוֹן הָיָה זֶה אַרְנוֹן!

כַּעֲבֹר כַּמָּה רְגָעִים, בְּאֱמֶת הֵצִיץ מִשָּׁםהָרֹאשׁ

הַצְּהַבְהַב, בַּעַל הָאָזְנַיִם הָאֲרֻכּוֹת, שֶׁל לַאסִי, וְהִיא

לִקְּקָה בִּמְהִירוּת, גָּמְרָה חַת־שְׁתַּיִם אֶת כָּל הֶחָלָב,

הֵצִיצָה כֹּה וָכֹה וְנֶעְלְמָה לָהּ בַּחֹר שֶׁמִּתַּחַת לַמִּשְׁטָח.

עַכְשָׁו, כְּבָר לֹא יָכֹל אַרְנוֹן לְהִתְאַפֵּק, נִכְנַס

לַבַּיִת וְקָרָא בְּקוֹלֵי־קוֹלוֹת:

– יְלָדִים, יְלָדִים! לַאסִי הִמְלִיטָה בַּבּוֹר, מִתַּחַת

לַמִּשְׁטָח! אֲנִי שָׁמַעְתִּי אֵיךְ הַגּוּרִים שֶׁלָּהּ מְיַלְּלִים שָׁם

וַאֲפִלּוּ נָתַתִּי לָהּ חָלָב!

זֶּה הָיָה מֻצְלָח מְאֹד, שֶׁסוֹנְיָה בָּאָה בְּדִיּוּק בְּאוֹתוֹ

רֶגַע, וְאָמְרָה לַיְלָדִים שֶׁלֹּא יִגְּשׁוּ אֶל לַאסִי, כִּי אוּלַי

הִיא עַצְבָּנִית וִיכוֹלָה לִנְשֹׁךְ. אַחֶרֶת, מִי יוֹדֵעַ מֶה הָיָה

קוֹרֶה… סוֹנְיָה הִבְטִיחָה לַיְלָדִים לֵאֱפוֹת לָהֵם עוּגָה

לְהֻלֶּדֶת הַגּוּרִים. תָּמִיד אוֹפִים אֶצְלֵנוּ עוּגָה לַמִשְׁפָּחָה

שֶׁנּוֹלַד לָהּ תִּינוֹק חָדָשׁ.

הַיְלָדִים הִתְאַפְּקוּ וְלֹא נִגְּשׁוּ. רַק הַיֶּלֶד שֶׁהֵבִיא

לָהּ אֹכֶל, הָיָה נִגָּשׁ בְּשֶׁקֶט גָּמוּר, מַעֲמִיד לָהּ אֶת

הַקְּעָרָה, הוֹלֵךְ לוֹ לְאֵיזֶה מַחֲבוֹא לִרְאוֹת מֵרָחוֹק מַה

יִּקְרֶה, כְּמוֹ שֶׁעָשָׂה אַרְנוֹן, הָרִאשׁוֹן.

כְּשֶׁהִתְחִילָה לַאסִי לָצֵאת מִדֵּי־פַּעַם מִן הַחֹר,

הָיְתָה נוֹבַחַת עַל כָּל עוֹבֵר וָשָׁב שֶׁלֹּא הָיָה מֵהַהוֹרִים,

אוֹ מִבְּנֵי מִשְׁפַּחְתָּם שֶׁל יַלְדֵי גַּן ד'. אֵיךְ הִכִּירָה אֶת

כֻּלָּם? בְּאֱמֶת זֶה פֶּלֶא!

מִשֶּׁגָּדְלוּ הַגּוּרִים וּפָקְחוּ עֵינַיִם, יָצְאוּ מֵחֹרָם, וְלַאסִי

הִרְשְׁתָה לַיְלָדִים לְשַׂחֵק עִמָּם. אַבָל אוֹי וַאֲבוֹי הָיָה

לְכָל אָדָם זָר שָׁנִּגַּשׁ לַמִּשְׁטָח. לַאסִי הָיְתָה נוֹבַחַת

וּמִסְתָּעֶרֶת עָלָיו. לְרֹב הַחֲבֵרִים לֹא הָיָה אֹמֶץ לֵב

אֲפִלּוּ לְהִתְקָרֵב לַגַּן. אוֹרֵחַ עַז־נֶפֶשׁ הָיָה מְבַקֵּשׁ מֵאַחַד

הַיְלָדִים שֶׁיִּתֵּן לוֹ יָד וְיִשְׁמֹר עָלָיו. לַאסִי הָיְתָה

רוֹטֶנֶת, אַךְ הָאוֹרֵחַ הָיָה נִכְנָס וְיוֹצֵא בְּשָׁלוֹם.


זְמַן־מָה לִפְנֵי חֲלֻקַּת הַגּוּרִים, כְּבָר עָזְרוּ רִבְקָה

וְסוֹנְיָה לְלַאסִי לְהֵינִיקָם. אֵיךְ?

בֹּקֶר אֶחָד, שָׁלְחָה סוֹנְיָה אֶת גִילָה לְבֵית

הַתִּינוֹקוֹת, לְבַקֵּשׁ מִשָּׁם בַּקְבּוּק עִם פִּטְמָה. הִיא שָׁלְחָה

אָמְנָם רַק אֶת גִּילָה, אֲבָל כָּל יַלְדֵי הַגַּן הָלְכוּ בִּשְׁיָרָה

וְלִוּוּ אוֹתָהּ לְשָׁם וַחֲזָרָה, כְּשֶׁבְּיָדָהּ הַבַּקְבּוּק הַוָּרֹד

וְהַיָּפֶה מִפְּלַאסְטִיק, עִם הַפִּטְמָה הָרַכָּה וְהַמַּבְרִיקָה.

סוֹנְיָה יָצְקָה לְתוֹךְ הַבַּקְבּוּק חָלָב פּוֹשֵׁר, מְמֻתָּק,

וְעָזְרָה לְלַאסִי לְהֵינִיק אֶת הַגּוּרִים.

ארנון סוף.png
לְאַט־לְאַט, הִתְרַגְּלוּ כָּל הַגּוּרִים לִינוֹק מֵהַבַּקְּבְוּק.

רַק אֶחָד לֹא רָצָה בְּשׁוּם אֹפֶן בַּקְבּוּק וְדָבַק רַק

בָּאִמָּא שֶׁלּוֹ. לַגּוּר הַזֶּה קָרְאוּ פִּינוֹקְיוֹ, כִּי רַעְיָה

אָמְרָה שֶׁהוּא מְפֻנָּק, מְפוּנְדְרָק.

כְּשֶׁגָּדְלוּ הַגּוּרִים, הִתְחִילוּ סוֹנְיָה וְרִבְקָה לְחַלֵּק

בְּכָל יוֹם גּוּר לְחָבֵר אַחֵר, כְּמוֹ שֶׁעָשׂוּ בַּפַּעַם הַקּוֹדֶמֶת.

וְלַאסִי – שׁוּב הִשְׁתּוֹלְלָה. הִיא רִחְרְחָה וְחִפְּשָׂה

בְּכָל הַבַּיִת וְהֶחָצֵר…

הִיא לֹא זָזָה מֵהַמָּקוֹם וְשָׁמְרָה עַל הַגּוּרִים

הַנּוֹתָרִים.

מִכָּל הַגּוּרִים, נִשְׁאֲרוּ לָהּ בַּסוֹף, רַק פִּינוֹקְיוֹ וְצַחִי

הַלָּבָן. לַאסִי נִרְגְּעָה. הִיא לֹא נָבְחָה יוֹתֵר.


שׁוּב אָהֲבָה אֲנָשִׁים. בְּיִחוּד אֲנָשִׁים קְטַנִּים, יְלָדִים.

וְעַכְשָׁו נַשְׁאִיר אֶת אִמָּא לַאסִי בִּמְנוּחָה וּבְשֶׁקֶט

שֶׁהִיא מְאֹד אוֹהֶבֶת, וְנִשְׁמַע סִפּוּר חָדָשׁ.
",ספרות עברית חדשה
תקוה שריג,אשת חיל מלא ואת גורלו נצח,"הָיֹה הָיָה רַב אֶחָד,

גָּדוֹל בַּתּוֹרָה, בָּא בַּיָּמִים.

וְלָרַב בַּת יְחִידָה, יְפֵהפִיָּה.

כָּל נִכְבְּדֵי הַקְּהִלָּה בִּקְשׁוּ אֶת יָדָהּ,

אֲבָל הָרַב רָצָה רַק בְּתַלְמִיד־חָכָם לְחָתָן.

פַּעַם אַחַת, בִּימֵי סְלִיחוֹת, חָלַם חֲלוֹם.

בַּחֲלוֹם נִגְלָה אֵלָיו אֵלִיָּהוּ הַנָּבִיא וְאָמַר לוֹ,

שֶׁאָמְנָם יִהְיֶה חֲתָנוֹ גָדוֹל־בַּתּוֹרָה כְּמוֹתוֹ,

אֲבָל יוֹם מְלֹאת שָׁנָה לַחֲתֻנָּתוֹ

יִהְיֶה גַם יוֹם מוֹתוֹ,

כִּי כָּךְ נִגְזַר מִשָּׁמַיִם…


חָשַׁב הָרַב שֶׁאִם יַעֲלוּ הוּא וּבְנֵי מִשְׁפַּחְתּוֹ

לְאֶרֶץ־יִשְׂרָאֵל, אֶרֶץ הַקֹּדֶשׁ,

אוּלַי יִקְרְעוּ אֶת רֹעַ הַגְּזֵרָה.


יָצְאוּ הָרַב, אִשְׁתּוֹ וּבִתּוֹ לַדֶּרֶךְ

וְעִם שְׁקִיעַת הַחַמָּה הִגִּיעוּ לְיַעַר גָּדוֹל.

הֵם יָשְׁבוּ עַל יַד אִילָן גָּבוֹהַּ

שֶׁלְּרַגְלָיו נָבַע מַעְיַן מַיִם זַכִּים.

בַּחֲצוֹת הַלַּיְלָה, קָם הָרַב לַעֲרֹךְ “תִּקּוּן חֲצוֹת”

וְהִנֵּה, בְּתוֹךְ דּוּמִיַּת הַלַּיְלָה שָׁמַע קוֹל זִמְרָה.

הָיְתָה הַזִּמְרָה מְתוּקָה לָאֹזֶן, זִמְרַת לִמּוּד תּוֹרָה.

צָעַד הָרַב חֶרֶשׁ, בְּעִקְבוֹת הַזִּמְרָה

וְהִגִּיעַ לְמַעֲרֶה־יַעַר וּבוֹ סֻכָּה קְטַנָּה,

קְלוּעָה מֵעַנְפֵי עֵץ וּמִתּוֹכָה מְנַצְנֵץ אוֹר הַנֵּר.

הֵצִיץ הָרַב מִבַּעַד לְחַלּוֹן הַבַּיִת

וְרָאָה אִישׁ זָקֵן וְעִוֵר מְלַמֵּד תּוֹרָה

לְעֶלֶם חָסֹן וִיפֵה תֹּאַר.


נִכְנַס הָרַב לַסֻּכָּה וְשָׁאַל:

– מַה לָּכֶם, רַבּוֹתַי, יוֹשְׁבִים פְּרוּשִׁים בַּיַּעַר?

אָמְרוּ לוֹ:

– שָׁלוֹם עָלֶיךָ רַבִּי יְהוּדִי, אוֹרְחֵנוּ אַתָּה, שֵׁב –

וְלֹא הֵשִׁיבוּ עַל שְׁאֵלָתוֹ.

אַחֲרֵי תֹּם תַּלְמוּדָם הִתְפַּלְּלוּ תְּפִלַּת שַׁחֲרִית

כִּי כְּבָר עָלָה הַשַּׁחַר,

וְאַחֲרֵי תֹּם תְּפִלָּתָם, פָּתְחוּ וְשָׁאֲלוּ אֶת הָרַב:

– מַה לְךָ בַּיַּעַר הַזֶּה?

סִפֵּר לָהֶם הָרַב,

שֶׁהוּא וְאִשְׁתּוֹ וּבִתּוֹ הַיְחִידָה

נִמְצָאִים בְּדַרְכָּם לְאֶרֶץ־יִשְׂרָאֵל…

הֵבִיא הָרַב אֶת אִשְׁתּוֹ וּבִתּוֹ לַסֻּכָּה

וְיָשְׁבוּ שָׁם יַחַד, יָמִים רַבִּים.

נִדְלְקָה אָז אַהֲבָה

בֵּין הָעֶלֶם הַיָּפֶה וּבַת הָרַב.

בִּקֵּשׁ הַזָּקֵן הָעִוֵּר מִן הָרַב

אֶת יַד בִּתּוֹ לְמַעַן בְּנוֹ.

הִסְכִּים הָרַב לְבַקָּשָׁתוֹ וְאֶת סוֹדוֹ לֹא גִלָּה…

כְּשֶׁקָּרַב וּבָא יוֹם הַשָּׁנָה לַחֲתֻנַּת הַצְּעִירִים,

לְאַחַר שֶׁחָיוּ שָׁנָה תְּמִימָה בְּאשֶׁר וּרְנָנִים,

גִּלָּה הָרַב לְבִתּוֹ אֶת דְּבַר הַחֲלוֹם.

עִנְּתָה הָאִשָּׁה הַצְּעִירָה אֶת עַצְמָהּ בְּצוֹם,

הִתְפַּלְּלָה לֵאלֹהִים לַיְלָה וָיוֹם,

שֶׁיִּקַּח מִמֶּנָּה אֱלֹהִים אֶת נַפְשָׁהּ,

תַּחַת נֶפֶשׁ בַּעֲלָהּ, הַתַּלְמִיד־חָכָם…


בְּיוֹם הַנִּשּׂוּאִין, יָצָא הַבַּעַל הַצָּעִיר לַיַּעַר

לַחְטֹב עֵצִים, כְּדַרְכּוֹ.

אֲבָל הַפַּעַם, יָצְאָה גַם אִשְׁתּוֹ בְּעִקְבוֹתָיו.

בַּיּוֹם הַהוּא כָּהֲתָה הַשֶּׁמֶשׁ בַּשָּׁמַיִם,

הַיַּעַר כְּמוֹ קָפָא תַּחְתָּיו

וְקוֹל צִפֳּרִים וְחַיּוֹת לֹא נִשְׁמַע.

בְּדִיּוּק בִּשְׁעַת הַצָּהֳרַיִם,

הוֹפִיעַ מַלְאַךְ־הַמָּוֶת בַּשָּׁמַיִם

וּבְיָדוֹ מַאֲכֶלֶת גְּדוֹלָה.

הֵנִיף אֶת חַרְבּוֹ עַל רֹאשׁ הָעֶלֶם

וְהוּא צָנַח וָמֵת.

בִּרְאוֹת הָאִשָּׁה הַצְּעִירָה אֶת בַּעְלָּהּ מֵת,

פָּנְתָה אֶל מַלְאַךְ־הַמָּוֶות וְאָמְרָה:

ציור 10.png
– מַלְאַךְ־הַמָּוֶת, גּוֹזֶרֶת אֲנִי עָלֶיךָ

לוֹמַר לִי לָמָּה תִּקַּח אֶת נֶפֶשׁ בַּעְלִי

וְהוּא רַק בֶּן עֶשְׂרִים שָׁנָה?

הֵשִׁיב לָהּ מַלְאַךְ־הַמָּוֶת בִּצְחוֹק שְׂטָנִי:

– אִשָּׁה פְּתַיָּה, גְּזֵרָה הִיא מִשָּׁמַיִם!

– אִם כֵּן – אָמְרָה הָאִשָּׁה –

הַחֲזֵר נָא לַאֲבִי־בַּעְלִי אֶת מְאוֹר עֵינָיו!

– כֵּן יִהְיֶה – הִסְכִּים מַלְאַךְ־הַמָּוֶת לִדְבָרָהּ.

וְעוֹד אֲנִי מְבַקֶּשֶׁת,

שֶׁיִּזְכֶּה אֲבִי־בַּעְלִי לִרְאוֹת נֶכֶד בְּמוֹ עֵינָיו

כְּדֵי שֶׁיּוּכַל לְהִתְנַחֵם מְעַט עַל מוֹת בְּנוֹ.

– יִהְיֶה כִּדְבָרַיִךְ – הִסְכִּים מַלְאַךְ־הַמָּוֶת לִדְבָרָהּ.

– אִם כָּךְ – אָמְרָה הָאִשָּׁה הַצְּעִירָה –

– אִם הִבְטַחְתָּ לִי שֶׁיִּרְאֶה חוֹתְנִי

נֶכֶד בְּמוֹ עֵינָיו, וַאֲנִי אֵשֶׁת בְּנוֹ הַיָּחִיד,

עָלֶיךָ לְהַחֲיוֹת אֶת בַּעְלִי,

כְּדֵי שֶׁאֵלֵד לוֹ בֵּן! –

כָּךְ אָמְרָה הָאִשָּׁה הַצְּעִירָה לְמַלְאַךְ־הַמָּוֶת.

עָמַד מַלְאַךְ־הַמָּוֶת אוֹבֵד עֵצוֹת.

הֶחֱזִיר לַבַּעַל הַצָּעִיר אֶת נִשְׁמַת אַפּוֹ

וְשָׁבוּ בְּנֵי הַזּוּג שְׂמֵחִים וְטוֹבֵי־לֵב לְסֻכָּתָם

וְשָׁם רָאוּ שֶׁשָּׁב מְאוֹר עֵינָיו שֶׁל הַזָּקֵן.

שָׂמוּ פְּנֵיהֶם לְאֶרֶץ־יִשְׂרָאֵל,

וְנִפְקְדוּ בְּבָנִים וּבְנֵי־בָּנִים בְּרוּכֵי אֵל.",ספרות עברית חדשה
תקוה שריג,בכי טוב,"כְּשֶׁהַקְּטַנְטַנִּים בְּגַן ה' גָּדְלוּ כְּבָר קָצת,

וְהָיוּ אוּלַי בְּנֵי שָׁלוֹשׁ, אוֹ שָׁלוֹשׁ וָרֶבַע, אָמְרוּ

הַגְּדוֹלִים לְשִׁפְרָה:

– אוּלַי כְּבָר נַעֲשֶׂה פַּעַם מַחֲנֶה בַּגְּבָעוֹת?

הֲלֹא עֲנָת, יוֹנִי, חָנָן וְרָמִי כְּבָר דֵּי גְּדוֹלִים, וְהֵם

יְכוֹלִים כְּבָר לַעֲשׂוֹת מַחֲנֶה!

כָּכָה הֵצִיקוּ יוֹם יוֹם לְשִׁפְרָה, עַד שֶׁבֹּקֶר בָּהִיר אֶחָד, אָמְרָה לָהֶם:

– טוֹב! בְּסֵדֶר, נֵצֵא לַמַּחֲנֶה, מָחָר בַּבֹּקֶר הַשְׁכֵּם!

הַיְלָדִים הִשְּׁתּוֹלְלוּ מִשִּׂמְחָה, צָחֲקו וְקָרְאוּ

קְרִיאוֹת חֶדְוָה, וּבִן-רֶגַע נֶעְלְמוּ: הֵם רָצוּ לְחַדְרֵי הַהוֹרִים

לְהַשִּׂיג תַּרְמִילִים, מֵימִיּוֹת, אוֹלָרִים, שְׂמִיכוֹת וּשְׁאָר

אֲבִיזָרִים נְחוּצִים.

צִלָּה אָמְרָה, שֶׁעוֹד לֹא רָאֲתָה יְלָדִים

מִתְלַבְּשִׁים כָּל כָּךְ מַהֵר וְיָפֶה, כְּמוֹ הַיְלָדִים הָאֵלֶּה

בְּבֹקֶר הַמַּחֲנֶה. בִּן חֲצִי-רֶגַע, הָיוּ כֻּלָּם מוּכָנִים, שָׁתוּ

סֵפֶל חָלָב, וּכְבָר רָצוּ לְשַׁעַר הַדִּיר, בַּדֶּרֶךְ לַגְּבָעוֹת.

הַגְּדוֹלִים רָצוּ הָרִאשׁוֹנִים, בְּשִׁירָה וְצָהֳלָה עִם צִלָּה,

וְהַקְּטַנִּים וְהַקְּטַנְטַנִּים, שֶׁאָמְנָם כְּבָר קְצָת גָּדְלוּ,

נִסְחֲבוּ מֵאָחוֹר עִם שִׁפְרָה.

הַיָּמִים יְמֵי אָבִיב. הַכֹּל פָּרַח מִסָּבִיב.

מִדְרוֹנוֹת הַיַּעַר בָּעֲרוּ בְּלַהֲבוֹת חַרְצִיּוֹת צְהֻבּוֹת.

בָּעֵמֶק לְמַטָּה, נָצְצוּ בְּרֵכוֹת הַדָּגִים בְּכָל הַשְּׁטָחִים.

וְהַפַּרְדֵּס הַיָּרֹק קָרַץ מֵרָחוֹק. שִׁפְרָה הָלְכָה לָהּ בְּנַחַת,

כְּשֶׁהִיא נוֹשֵׂאת סַל אֹכֶל בְּיָדָהּ הָאַחַת וְכַד גָּדוֹל, מָלֵא

מִיץ, בְּיָדָהּ הַשְּׁנִיָּה. הַקְּטַנִּים הָלְכוּ סְבִיבָהּ,

כְּאֶפְרוֹחִים סְבִיב הַדּוֹגֶרֶת. בְּכָל רֶגַע גִּלָּה מִישֶׁהוּ מֵהֶם

תַּגְלִית חֲדָשָׁה וְהִכְרִיז עָלֶיהָ בְּקוֹלֵי קוֹלוֹת:

– שִׁפְרָה, מָצָאתִי תּוֹלַעַת!

– שִׁפְרָה, מָצָאתִי קַרְנַיִם שֶׁל אַיִל!

– יְלָדִים, אֲנִי מָצָאתִי חִפּוּשִׁית זֶבֶל!

הֵם כְּבָר עָבְרוּ אֶת הַדִּיר, וְשִׁפְרָה הִסְתַּכְּלָה

בִּקְצָת דְּאָגָה עַל הַמֶּרְחָק הַהוֹלֵךְ וְגָדֵל בֵּינֵיהֶם לְבֵין

הַיְלָדִים הַגְּדוֹלִים, שֶׁהָלְכוּ עִם צִלָּה, שֶׁכְּבָר הִגִּיעוּ עַד

– מַה זֶּה קָרָה שָׁם?

– לָמָּה הֵם מִסְתּוֹבְבִים וּמְנִיעִים אֶת הַיָּדַיִם לְכָל הַצְּדָדִים?

– הַבּיטוּ, כּוֹבָעִים עָפִים בָּאֲוִיר! וְתַרְמִילִים!

פִּתְאֹם שָׁמְעָה צַעֲקוֹת יֵאוּשׁ שֶׁל צִלָּה:

– שִׁפְרָה, בּוֹאִי מַהֵר – רִים! רִים!

שִׁפְרָה לָא הִצְלִיחָה לִשְׁמֹעַ מַה צָּעֲקָה לָהּ

צִלָּה בְּדִיּוּק, אֲבָל רָאֲתָה שֶׁכֻּלָּם שָׁם רוֹקְדִים

וּמְקַפְּצִים, צוֹעֲקִים וּמְנַפְנְפִים בַּיָּדַיִם כִּמְטֹרָפִים. לֹא

הִסְפִּיקָה לִסְפֹּר עַד שְׁתַּיִם, וְהִנֵּה הִתְחִילָה הִיא בְּעַצְמָהּ

לְנַפְנֵף בַּיָּדַיִם וְכָל


לנפנף בידים וכל.png

הַקְּטַנִּים פָּרְצוּ בְּזַעֲקוֹת אֵימִים:

אִמָּא’לֶה! אַבָּא’לֶה! שִׁפְרָה’לֶה! קִבַּלְתִּי עֲקִיצָה!

נְחִיל דְּבוֹרִים נוֹצֵץ וְעוֹקֵץ שָׁטַף בִּיעָף

וְהִסְתַּבֵּךְ בֵּין הַיְלָדִים הַצּוֹרְחִים, כְּשֶׁהֵם רָצִים בְּכָל

כֹּחָם לְהִמָּלֵט מִפָּנָיו, מְנַפְנְפִים בַּיָּדַיִם, וּבוֹעֲטִים

בָּרַגְלַיִם. אֵיכְשֶׁהוּ נֶחְלְצוּ כֻּלָּם בִּמְרוּצָה וְהִגִּיעוּ

לַפַּרְדֵּס. שָׁם עָמְדוּ בַּתּוֹר לִפְנֵי שִׁפְרָה וְצִלָּה,

שֶׁשָּׁלְפוּ בִּזְרִיזוּת אֶת הָעֳקָצִים מֵהַיְלָדִים הַבּוֹכִים.

כֻּלָּם בָּכוּ. בְּכִי כָּזֶה עוֹד לֹא נִשְׁמַע מֵעוֹלָם בְּגַן

שִׁפְרָה.

מֹשֶה’לֶה הָיָה הָרִאשׁוֹן שֶׁנִּרְגַּע, כְּמוֹ תָּמִיד.

עִם שְׁתֵּי אָזְנַיִם אֲדֻמּוֹת כְּכַלָּנִיּוֹת, הִסְפִּיק לְחַטֵּט

וּלְגַלּוֹת אֶשְׁכּוֹלִיּוֹת שְׁכוּחוֹת, בְּתוֹךְ אַחַד הָעֵצִים. הוּא

הֵבִיא אוֹתָן לְ“מִרְפָּאַת הָעֳקָצִים” וְקָרָא בְּקוֹל גָּדוֹל:

– מִי שֶּׁלֹא יִבְכֶּה יְקַבֵּל מִמֶּנִּי אֶשְׁכּוֹלִית!

אֲבָל רַק מִי שֶׁלֹּא יִבְכֶּה בֶּאֱמֶת! לְאַט, לְאַט, נִתְפַּיְּסוּ

הַיְלָדִים הַקְּטַנִּים וְשָׁתְקוּ – אֲפִלּוּ לִפְנֵי הַגְּדוֹלִים. הֵם

לָקְקוּ וּמָצְצוּ אֶת פִּלְחֵי הָאֶשְׁכּוֹלִיּוֹת הַצּוֹנְנִים,

כְּשֶׁהֵם מְגָרְדִים בְּשֶׁקֶט אֶת הָעֲקִיצוֹת שֶׁלָּהֶם,

מִסְכֵּנִים.

הַמַּחֲנֶה בָּאַמְפִיתֵאַטְרוֹן נִגְמַר בִּבְכִי טוֹב…

עוֹד אֵיזֶה בֶּכִי! לַמָּחֳרָת, הָיָה זֶה גַּן אֲבַטִיחִים וְלֹא גַּן

יְלָדִים. כֻּלָּם הָיוּ נְפוּחִים וּמַצְחִיקִים כְּבַלּוֹנִים. הֲכִי

הֲכִי


נפוחים ומצחיקים.png

מַצְחִיקוֹת הָיוּ צִלָּה וְשִׁפְרָה! בִּכְלָל לֹא רָאוּ

לָהֶן אֶת הָעֵינַיִם! לַמַּחֲנֶה הַזֶּה קָרְאוּ יָמִים רַבִּים בְּגַן

שִׁפְרָה “מַחֲנֵה הָעֲקִיצוֹת”, אֲפִלּוּ הַיְלָדִים שֶׁכְּבָר יָצְאוּ

מֵהַגַּן וְלָמְדוּ כְּבָר מִזְּמַן בְּבֵית הַסֵּפֶר, עוֹד זָכְרוּ

וְסִפְּרוּ כָּל נִפְלְאוֹתָיו.

גַּם עַל זֶה אֶפְשָׁר לָשִׁיר אֶת הַפִּזְמוֹן שֶׁל

יוּסוּף! נָא לְהַכִּיר: אִם רַק יוֹדְעִים אַתֶּם אֶת הַמַּנְגִּינָה שֶׁל

“פַּעַם אַחַת בָּחוּר יָצָא אֶל הַכְּבִישׁ” – כְּבָר יְכוֹלִים לָשִׁיר

תֵּכֶף וּמִיָּד, פָּשׁוּט כָּךְ: (רַק אַל נָא תִּשְׁכְּחוּ שֶׁלְּגַן

שִׁפְרָה קוֹרְאִים גַּם: גַּן ה').


פַּעַם אַחַת גַּן ה' יָצָא הֵם עָבְרוּ עַל-יַד הַדִּיר

לַשָּׂדֶה! בְּשִׂמְחָה!

פַּעַם אַחַת גַּן ה' יָצָא הֵם עָבְרוּ עַל-יַד הַדִּיר,

מַחֲנֶה לַעֲשׂוֹת רָצָה וְהִתְחִלוּ כְּבָר לָשִׁיר


הָיָה זֶה בֶּעָבָר, הָיָה זֶה בֶּעָבָר,

הָפַךְ לְשֵׁם דָּבָר! הָפַךְ לְשֵׁם דָּבָר!


כְּבָר הִגִּיעוּ לַפַּרְדֵּס, עָבְרוּ עַל יַד הַכַּוָּרוֹת

עוֹד מְעַט! בְּשִׁירָה!

כְּבָר הִגִּיעוּ לַפַּרְדֵּס עָבְרוּ עַל יַד הַכַּוָּרוֹת,

אָז קָרָה לָהֶם הַנֵּס וְהִתְחִילָה דְּהָרָה


הָיָה זֶה בֶּעָבָר, הָיָה זֶה בֶּעָבָר,

הָפַךְ לְשֵׁם דָּבָר! הָפַךְ לְשֵׁם דָּבָר!


הַדְּבוֹרִים חִישׁ הִתְנַפְּלוּ הַבַּיְתָה הֵם מִיָּד הָלְכוּ

עַל כֻּלָּם! בְּרִיצָה!

הַדְּבוֹרִים חִישׁ הִתְנַפְּלוּ, הַבַּיְתָה הֵם מִיָּד הָלְכוּ,

וְהַיְלָדִים אָז יִלְּלוּ, לְמָחֳרָת, הוֹי, הִתְנַפְּחוּ,


הָיָה זֶה בֶּעָבָר, הָיָה זֶה בֶּעָבָר,

הָפַךְ לְשֵׁם דָּבָר! הָפַךְ לְשֵׁם דָּבָר!",ספרות עברית חדשה
תקוה שריג,בלועי קרח,"וְעוֹד טִיַּלְנוּ בְּסִינַי, אוֹתוֹ עַרְבִי וַאֲנִי.

אָמַר לִי:

– רַבִּי, רוֹצֶה אַתָּה לִרְאוֹת הַמָּקוֹם בַּמִּדְבָּר,

שֶׁבּוֹ נִבְלְעוּ קׂרַח וְכָל עֲדָתוֹ,

כַּאֲשֶׁר קָמוּ עַל מׂשֶׁה וּמָרְדוּ בּוֹ?

אָמַרְתִּי לְאוֹתוֹ עַרְבִי:

– רוֹצֶה!

בָּאנוּ לְמָקוֹם שׁוֹמֵם וְרָאִיתִי בּוֹ שְׁנֵי סְדָקִים בָּאֲדָמָה,

וְעָשָׁן עוֹלֶה מֵהֶם.

לָקַחְתִּי גִּזַּת צֶמֶר, הִרְטַבְתִּי אוֹתָהּ בְּמַיִם,

נָעַצְתִּי בָּה אֶת הָרׂמַח שֶׁבְּיָדִי וְהִכְנַסְתִּיו לַסֶּדֶק.

הִתְלַהֵט מִיָּד הָרׂמַח וְהוֹצֵאתִיו מִן הַסֶּדֶק.

נִמְצְאָה גִּזַּת הַצֶּמֶר שְׂרוּפָה בָּאֵשׁ.

אָמַר לִי אוֹתוֹ עַרְבִי:

– שִׂים אָזְנְךָ עַל הָאֲדָמָה עַל יַד הַסֶּדֶק וְהַקְשֵׁב.

עָשִׂיתִי כִּדְבָרָיו וְשָׁמַעְתִּי קוֹלוֹת אֲנָשִׁים צוֹעֲקִים.

אָמַר לִי אוֹתוֹ עַרְבִי:

– בְּלוּעֵי קׂרַח הֵם, הַזּוֹעֲקִים הַשְׁכֵּם וְהַעֲרֵב, כָּל הַיָּמִים:

""מׂשֶׁה וְתוֹרָתוֹ אֱמֶת

וַאֲנַחְנוּ חָטָאנוּ וְאָשַׁמְנוּ לוֹ!""",ספרות עברית חדשה
תקוה שריג,בלמוס הגרוטאות ומלך אשפתון,"כְּשֶׁתָּקַף אֶת יַלְדֵי גַּן א' בֻּלְמוֹס הַבְּנִיָּה

הָיְתָה אֶצְלָם, בַּגַּן, הָאָתוֹן שֶׁל בֵּית-הַסֵּפֶר, אֲבָל, אוּלַי

אֵינְכֶם יוֹדְעִים כְּלָל מַה זֶּה “בֻּלְמוֹס”?

וּבְכֵן, “בֻּלְמוֹס” הוּא מִין חֵשֶׁק שֶׁכָּזֶה,

הַתּוֹקֵף אֶת כָּל הַיְלָדִים בְּבַת אַחַת, לַעֲשׂוֹת מַשֶּׁהו בַּיּוֹם

וּבַלַּיְלָה, בַּשַּׁבָּת וּבֶחָג, בְּלִי-הֶרֶף! יֵשׁ בֻּלְמוֹס

“ג’וּלוֹת” וְיֵשׁ בֻּלְמוֹס “מַאטְקָה” וַ“חֲמֵשׁ אֲבָנִים” וּ“סְקֶטִים”

וּ“קְלַאס” וְ“קוֹרְקִינֶטִים” וְיֵשׁ גַּם “בֻּלְמוֹס בְּנִיָּה”.

פִּתְאֹם, כָּל הַיְלָדִים רוֹצִים לִבְנוֹת בַּיִת. אָז הֵם סוֹחֲבִים

מִכָּל הַמֶּשֶק חָמְרֵי בְּנִיָּה. בְּכָל פִּנָּה חֲבֵרִים

מִתְרַגְּזִים:

– נֶעְלְמוּ מִפֹּה בַּלַּאטוֹת!

– הַשֵּׁד יוֹדֵעַ אֵיפֹה הַפְּלַיֶר שֶׁלִּי?!

– מַה זֶּה, אֵיפֹה אֵת-הַחֲפִירָה!

– אֵיפֹה הַקְּרָשִׁים!

– הָלַךְ לִי חֲצִי שַׂק מֶלֶט!

– וְחָצָץ!

– וּפַחִים!

זֶהוּ בֻּלְמוֹס, הֵבַנְתֶּם? וְהוּא שֶׁתָּקַף בְּחָזְקָה

אֶת יַלְדֵי גַּן עָפְרָה. הֵם עָזְרוּ זֶה לָזֶה וְהִתְיָעֲצוּ יַחַד,

וְהַכֹּל. וַהֲכִי מֻמְחֶה הָיָה גָּדִי. כֻּלָּם שָׁאֲלוּ לְדַעְתּוֹ.

הוּא עָשָׂה אֶת כָּל הָעֲבוֹדוֹת הַקָּשׁוֹת וְהַחֲשׁוּבוּת.


זֶה הָיָה בַּחֹפֶשׁ הַגָּדוֹל, כְּשֶׁיַּלְדֵי כִּתַּת

“הֲדַס” נָסְעוּ לָהֶם לְחֻפְשָׁה, וּמָסְרוּ אֶת הָאָתוֹן שֶׁלָּהֶם

“גּוֹלְמָה” לְגַן עָפְרָה, עַל אַחֲרָיוּתוֹ שֶׁל גָּדִי. הוּא הָיָה

מֻמְחֶה לֹא רַק לְרִתְמוֹת הָאָתוֹן, אֶלָּא גַּם לָעֲגָלָה שֶׁקִּבְּלוּ

מִבֵּית הַסֵּפֶר, וְהָיָה אֲפִלּוּ רוֹתֵם אֶת “גּוֹלְמָה” לָעֲגָלָה.

הֲיִיתֶם צְרִיכִים לִרְאוֹת כָּל הַיּוֹם אֶת הַשְּׁיָרָה: זֶה הָיָה

מַחֲזֶה מְשַׁגֵּעַ! הָאָתוֹן בָּרֹאשׁ, אַחֲרֶיהָ הָעֲגָלָה, בְּצַד

אֶחָד, מִירִיק הַגַּבְהָנִית וּדְגָנִית הַחִנָּנִית עִם שְׁתֵּי

הַצַּמּוֹת הַשְּׁחוֹרוֹת. בַּצַּד הַשֵּׁנִי, פֶּלֶג וְאִירִיס, עִם זְנַב

הַסּוּס הַשָּׁחוֹר, עֲנָת הַגִּ’ינְגִ’ית וְרוּתִי הַשְׁמַנְמֹנֶת

וּמֵאָחוֹר – כֻּלָּם! מִי עוֹד זוֹכֵר הַיּוֹם אֶת הַשֵּׁמוֹת שֶׁלָּהֶם?

כָּכָה סָחֲבוּ כָּל הַיּוֹם וְגָרְרוּ אוֹצָרוֹת מִכָּל הַמֶּשֶׁק

וּבוֹנִים לָהֶם בִּנְיָן כַּבִּיר, וּבְכָל עֶרֶב הָיוּ הַחֲבֵרִים

כּוֹעֲסִים, כְּפִי שֶׁכְּבָר סִפַּרְנוּ קֹדֶם.

הָעִקָּר, בַּסּוֹף יָצְקוּ יְסוֹד; דָּפְקוּ קְרָשִׁים;

קָבְעוּ מַחְצֶלֶת לַגַּג; הֵם קִבְּלוּ מִיַּלְדֵי גַּן רִבְקָה אֲפִלּוּ

דּוּד לְמַיִם חַמִּים וּמַזְלֵף שֶׁל מִקְלַחַת! עַכִשָׁו לֹא חָסַר

מְאוּמָה, וְהַיְלָדִים כִּמְעַט שֶׁלֹּא נִכְנְסוּ לַגַּן, רַק יָשְׁבוּ

כָּל הַיּוֹם בְּבֵיתָם הַקָּטָן וְהַיְפֵהפֶה. וּבְפִנַּת הֶחָצֵר

הִתְאַסְּפָה מִזְבֶּלֶה כָּזֹאת, עֲצוּמָה!

טוֹב מְאֹד שֶׁבָּא חַג פּוּרִים, וְהַיְלָדִים הִתְחִילוּ

לַחֲשֹׁב עַל תַּחְפּוֹשׂוֹת. אַחֶרֶת, אוּלַי כָּל הַמִּזְבֶּלֶה שֶׁל

הַמֶּשֶׁק הָיְתָה עוֹבֶרֶת לָהּ, לְאַט לְאַט, לֶחָצֵר שָׁל גַּן

עָפְרָה!

מִי אָמַר הָרִאשׁוֹן שֶׁכְּדַאי לַעֲשׂוֹת הַצָּגָה עַל “מֶלֶךְ ׁאַשְׁפַּתּוֹן”? כְּבָר שָׁכַחְנוּ.

בְּכָל אׂפֶן, בְּאוֹתוֹ עֶרֶב פּוּרִים הִזְמִין ""הַמֶּלֶךְ

אַשְׁפַּתּוֹן"" הֲלֹא הוּא הַמֶּלֶךְ הַמּוֹלֵךְ מֵהׂדּוּ וְעַד כּוּשׁ,

עַל כָּל “אֶרֶץ מִזְבֶּלֶה” – אֶת כָּל הַגְּרוּטָאוֹת לְשִׂמְחַת

פּוּרִים.

לַחֲגִיגָה הֻזְמְנוּ וְגַם בָּאוּ:


ארנון וגדעון.png
הַקְּרָשִׁים: הָאַחִים שֶׁל אֵיתָן – אַרְנוֹן וְגִדְעוֹן

הַפְּתִילִיָּה: אִמָּא שֶׁל נַרְקִיס

הַסִּיר-פֶּלֶא: סָבְתָא שֶׁל אִירִיס

הַדּוּד: צְבִי הֶחָבֵר

וְהַסִּיר-לַיְלָה: דַּוְקָא לֹא נְסַפֵּר!

הַמַּסְמְרִים: הָאָבוֹת שֶׁל עֻזִּי וּבֶנִי

וְהֶחָבִית: אִמָּא שֶׁל אָסָף, נוּ, זוֹ אֲנִי…


כָּל אֵלֶּה וְכָל יַלְדֵיהֶם, הוֹרֵיהֶם, סָבֵיהֶם,

קְרוֹבֵיהֶם וּקְרוֹבֵי קְרוֹבֵיהֶם: מִשְׁפָּחָה גְּדוֹלָה וַעֲצוּמָה

בִּמְאֹד מְאֹד. הַשִּׂמְחָה הָיְתָה רַבָּה.

מֶלֶךְ הַגְּרוּטָאוֹת פָּתַח אֶת הַמְּסִבָּה בְּזוֹ הַלָּשׁוֹן, בְּמַנְגִּינַת “עֲשֶׂרֶת בְּנֵי הָמָן”:


אֲנִי הַמֶּלֶךְ אַשְׁפַּתּוֹן,

אַלּוּף אוֹסְפֵי הַגְּרוּטָאוֹת,

חֲגִיגָה עוֹרֵךְ הַיּוֹם,

לְאוֹהֲבֵי הַמִּשְׁתָּאוֹת!


כָּל מַסְמֵר חָלוּד

כָּל חָבִית אוֹ קֶרֶשׁ

פַּח, צִנּוֹר, כַּד, סִיר וְחוּט

יִשְׁמְחוּ הָעֶרֶב!


וְאַתֶּן הַמַּסֵּכוֹת

לְאַרְצִי אַתֶּן בָּאוֹת,

הִתְיַצְּבוּ פֹּה בְּשׁוּרוֹת,

אֲנִי מֶלֶךְ גְּרוּטָאוֹת!


כָּל אֶחָד מִכֶּם נָאֶה,

נֶהְדָּר, יְפֵה-מַרְאֵה,

מִכֶּם יוּכְלוּ הַרְבֵּה לִבְנוֹת

גַּם בָּנִים וְגַם בָּנוֹת.


לֹא נְגַלֶּה לָכֶם אֶת כָּל הַשִּׁירִים שֶׁשָּׁרוּ

הַדּוֹד, הַסִּיר-לַיְלָה, וְהַקְּרָשִׁים כֻּלָּם. אַל תִּתְעַצְּלוּ

וְחַבְּרוּ לָכֶם בְּעַצְמְכֶם שִׁירִים, וְהַצִּיגּוּ גַּם אַתֶּם

הַצָּגָה שֶׁכָּזֹאת בְּחַג פּוּרִים הַקָּרוֹב! טוֹב?",ספרות עברית חדשה
תקוה שריג,בר-גדא וביש גדא,"הָיֹה הָיָה אִישׁ אַלְמָן וְלוֹ שְׁנֵי בָּנִים.

גָּדְלוּ הַבָּנִים כִּיתוֹמִים בְּלִי אֵם

כִּי מֵתָה אִמָּם בִּהְיוֹתָם פְּעוּטִים.

כְּשֶׁגָּדְלוּ הַבָּנִים, חָשׁ הָאָב שֶׁמּוֹתוֹ קָרֵב,

וְחָלָם חֲלוֹם.

קָרָא לִשְׁנֵי בָּנָיו וְאָמַר לָהֶם:

– תּוֹךְ שִׁבְעָה יָמִים אֲנִי הוֹלֵךְ מִכֶּם וּמֵת.

שִׂימוּ אֶת גּוּפָתִי עַל סוּסָה וּתְנוּ לָהּ לָלֶכֶת,

עַד שֶׁתַּעֲמֹד.

קִבְרוּ אוֹתִי בַּמָּקוֹם שְׁאֵלָיו תֵּלֵךְ הַסּוּסָה.

הַבֵּן הַבְּכוֹר סָתַם אָזְנָיו וּבָרַח

וְהַבֵּן הַצָּעִיר יָשַׁב וּבָכָה

עַל יַד מִטַּת אָבִיו.

כֵּיוָן שֶׁהַבֵּן הַבְּכוֹר לֹא שָׁב

שָׂם הַצָּעִיר אֶת גּוּפַת אָבִיו

עַל גַּב הַסּוּסָה וְקָבַר אֶת הָאָב, כִּדְבָרָיו.

כַּעֲבֹר יָמִים שָׁב הָאָח הַבְּכוֹר

וְאָמַר לְאָחִיו הַצָּעִיר:

– הִנֵּה אָבִינוּ מֵת וַאֲנִי הַבְּכוֹר,

תֵּן לִי אֶת כָּל כַּסְפּוֹ וּזְהָבוֹ שֶׁל אַבָּא.

הֵשִׁיב לוֹ הַצָּעִיר:

– כָּל מַה שֶּׁיֵּשׁ בַּבַּיִת שֶׁלְּךָ הוּא.

לָקַח הַכֹּל וְהָלַךְ.

כַּעֲבֹר יָמִים שָׁב הַבְּכוֹר וְאָמַר:

ציור 1.png
– אָבִינוּ מֵת וַאֲנִי הַבְּכוֹר,

הַבַּיִת הַזֶּה שֶׁלִי הוּא!

הֵשִׁיב הַצָּעִיר לַבְּכוֹר:

– אָחִי, יֵשׁ אֱלֹהִים בַּשָּׁמַיִם,

תֵּן לִי לְפָחוֹת מָקוֹם לָלוּן!

הֵשִׁיב הַבְּכוֹר לַצָּעִיר:

– תּוּכַל לָלוּן בַּחוּץ, עַל יַד הַבַּיִת.

אָמַר הַצָּעִיר לַבְּכוֹר:

– כַּנִרְאֶה זֶה רְצוֹן אֱלֹהִים,

יֵשׁ אֱלֹהִים בַּשָּׁמַיִם, עֲשֶׁה כִּרְצוֹנְךָ.

מָכַר הַבְּכוֹר אֶת הַבַּיִת לְזָרִים.

כָּל תּוֹשָׁבֵי הָעִיר כְּבָר יָדְעוּ

שֶׁאַכְזָר הַבְּכוֹר וְלִבּוֹ לֵב אֶבֶן.

הִתְחַנְּפוּ אֵלָיו כְּלַפֵּי חוּץ, אֲבָל שְׂנֵאוּהוּ בְּלִבָּם.


יוֹם אֶחָד, בָּא הַבְּכוֹר

אֶל אָחִיו הַצָּעִיר וְשָׁאַל:

– פַּעֲמַיִם שָׁמַעְתִּי אוֹתְךָ אוֹמֵר

“יֵשׁ אֱלֹהִים בַּשָּׁמַיִם”

לָמָּה אָמַרְתָּ זֹאת, וּבְמִי בּוֹחֵר אֱלֹהִים,

בְּךָ אוֹ בִּי, בָּרַע אוֹ בַּטּוֹב?

פָּחַד הָאָח הַצָּעִיר מֵאָחִיו הַבְּכוֹר וְהֵשִׁיב:

– אֱלֹהִים רוֹצֶה בָּרַע!

אָמַר הַבְּכוֹר

– לֹא דַי לִי בִּתְשׁוּבָתְךָ,

אֵלֵך וְאֶשְׁאַל גַּם אֲנָשִׁים אֲחֵרִים.

יָצָא וְשָׁאַל אֶת אַחַד הָעוֹבְרִים־וְשָׁבִים:

– אֶת מִי אוֹהֵב אֱלֹהִים וּבְמִי יִבְחַר,

בָּרַע אוֹ בַּטּוֹב?

פָּחַד הָאִישׁ מִפָּנָיו, כְּשֵׁם שֶׁפָּחַד הַצָּעִיר מֵהַבְּכוֹר.

וְאָמַר: – אֱלֹהִים אוֹהֵב אֶת הָרַע מִן הַטּוֹב…

ציור 2.png
שָׂמַח הַבְּכוֹר הָרַע וְהֶעָשִׁיר:

– כֵּיוָן שֶׁאֱלֹהִים אוֹהֵב אוֹתִי,

הָבָה וַאֲעַוֵּר עֵינֵי אָחִי.

עִוֵּר אֶת עֵינֵי אָחִיו וְגֵרֵשׁ אוֹתוֹ.


נָדַד הָאָח הַצָּעִיר, הָעִוֵּר בֶּהָרִים וּבַמִּדְבָּרִיוֹת

וּפִיו לֹא חָדַל מִמַּלְמֵל:

“יֵשׁ אֱלֹהִים בַּשָּׁמַיִם, יֵשׁ אֱלֹהִים בַּשָּׁמַיִם”.


פַּעַם נִתְקַל בְּעֵץ וְנֶחְבַּל.

וּבְאוֹתוֹ יַעַר שֶׁבּוֹ צָמַח הָעֵץ – חַיּוֹת רָעוֹת לָרֹב.

לֹא נָגְעוּ בּוֹ לְרָעָה,

לֹא חַיָּה אַף לֹא נָחָשׁ,

כִּי הָיָה עָנָן הוֹלֵךְ עִמּוֹ, עוֹטְפוֹ סָבִיב,

וְשׁוֹמֵר עָלָיו מִכָּל רַע.

ציור 3.png
כַּאֲשֶׁר נֶחְבַּט בָּעֵץ וְנֶחְבַּל,

הֻקְפַּץ לְפֶתַע לְמַעְלָה עַל עַנְפֵי הָעֵץ.

וּבְעַנְפֵי הָעֵץ שְׁתֵּי יוֹנִים יוֹשְׁבוֹת, הוֹמִיּוֹת,

הָאַחַת עִוֶּרֶת וְאַחַת פִּקַּחַת.

וְהַצָּעִיר הָעִוֵּר מֵבִין אֶת הֶמְיָתָן.

אָמְרָה הַיּוֹנָה הַפִּקַּחַת לַיּוֹנָה הָעִוֶּרֶת:

– קְחִי עָלֶה מִן הָעֵץ,

הַעֲבִירִי אוֹתוֹ עַל שְׁתֵּי עֵינַיִךְ

וְעִוְּרוֹנֵךְ יָסוּר מֵעָלַיִךְ.

עָשְׂתָה הַיּוֹנָה הָעִוֶּרֶת כְּהֶמְיַת הַיּוֹנָה הַפִּקַּחַת,

וְשָׁב הָאוֹר לִשְׁתֵּי עֵינֶיהָ.

קָמָה וְהִתְעוֹפְפָה מִבֵּין הָעֲנָפִים.


לָקַח גַּם הַצָּעִיר הָעִוֵּר מֵעֲלֵי הָעֵץ

הֶעֱבִיר עַל שְׁמוּרוֹת עֵינָיו

וְלָחַשׁ שָׁלשׁ פְּעָמִים:

– יֵשׁ אֱלֹהִים בַּשָּׁמַיִם, יֵשׁ אֱלֹהִים בַּשָּׁמַיִם! יֵשׁ אֱלֹהִים בַּשָּׁמַיִם!

וְאוֹר עֵינָיו חָזַר אֵלָיו.

קָטַף הַצָּעִיר מֵעֲלֵי הָעֵץ, מְלֹא תַּרְמִילוֹ

וְהָלַךְ בְּדֶרֶךְ נָכְרִיָּה

שֶׁאֵינָהּ מוֹבִילָה לְבֵית אָבִיו, שֶׁהָיָה נַחֲלָה לְאָחִיו,

כִּי חָשַׁשׁ מִפָּנָיו,

לְאַחַר שֶׁסָּר מִטּוֹב וּבָחַר בָּרַע.


הָלַךְ וְהָלַךְ עַד שֶׁבָּא לְעִיר הַמְּלוּכָה.

נוֹדַע לוֹ, כִּי יֵשׁ לַמֶּלֶךְ בַּת יְפֵהפִיָּה וְעִוֶּרֶת.

וְעוֹד נוֹדַע לוֹ, שֶׁהִבְטִיחַ הַמֶּלֶךְ אֶת יַד בִּתּוֹ

לְמִי שֶׁיְּרַפֵּא אוֹתָהּ מֵעִוְרוֹנָהּ.

וְעוֹד יוֹסִיף עַל בִּתּוֹ אֶת חֲצִי הַמְּלוּכָה.

אָמַר הַצָּעִיר לָאָדָם שֶׁפָּגַשׁ בָּעִיר:

– בְּיָדִי לְרַפֵּא אֶת בַּת־הַמֶּלֶךְ מֵעִוְרוֹנָהּ!

צָחַק הָאִישׁ לִדְבָרָיו וְלֹא הֶאֱמִין לוֹ.

וְהַצָּעִיר הִגִּיעַ לְאַרְמוֹן הַמֶּלֶךְ

וְהַכּוּשִׁים הָעֲנָקִים הַשּׁוֹמְרִים לֹא נָתְנוּ לוֹ לְהִכָּנֵס.

אָמַר לָהֶם:

– בְּיָדִי לְרַפֵּא אֶת בַּת־הַמֶּלֶךְ מֵעִוְרוֹנָהּ!

אֲבָל הַשּׁוֹמְרִים שֶׁרָאוּ אֶת בְּגָדָיו הַמְרֻפָּטִים

לֹא הֶאֱמִינוּ לִדְבָרָיו.


הִגִּיעַ שֵׁמַע דִּבְרֵי הַצָּעִיר לְאָזְנֵי הַמֶּלֶךְ

וּפָקַד עַל שׁוֹמְרֵי הַשַּׁעַר

לְהַכְנִיס אוֹתוֹ לָאַרְמוֹן.

אָמַר הַצָּעִיר לַמֶּלֶךְ:

– אֲדוֹנִי הַמֶּלֶךְ, יֵשׁ בְּיָדִי תְּרוּפַת פְּלָאִים

לְהָשִׁיב אֶת אוֹר עֵינֵי בִּתְּךָ כִּלְפָנִים.

אָם לֹא אַצְלִיחַ לְהָשִׁיב אֶת אוֹר עֵינֶיהָ,

רַשַּׁאי אַתָּה לִכְרֹת אֶת רֹאשִׁי מֵעָלַי.

– וּמַה נָּחוּץ לְךָ לְשֵׁם רִפּוּיָהּ? – שָׁאַל הַמֶּלֶךְ.

– חֶדֶר מְיֻחָד לְבִתְּךָ וְלִי,

סִיר מָלֵא מַיִם חַמִּים

וּבְגָדִים נָאִים לְבַת־הַמֶּלֶךְ…


נִכְנַס הַצָּעִיר לְחֶדֶר סָגוּר וְחָתוּם

וּמָצָא בּוֹ אֶת בַּת־הַמֶּלֶךְ יוֹשֶׁבֶת לְבַדָּהּ.

וְהִיא לֹא רָאֲתָה פְּנֵי אָדָם מֵעוֹלָם,

כִּי נִתְעַוְּרָה כְּשֶׁהָיְתָה פָּעוֹטָה.

חִכּוּ כָּל אַנְשֵׁי הַמֶּלֶךְ מִחוּץ לַחֶדֶר הַסָּגוּר

וְצִפּוּ לִרְאוֹת אֵיךְ יִפֹּל דָּבָר.


אָמַר הַצָּעִיר לְבַת־הַמֶּלֶךְ:

– נִשְׁלַחְתִּי מֵעִם אֱלֹהִים,

וְעִמִּי נִמְצָאִים כָּאן אֲבוֹת אֲבוֹתַי,

אַבְרָהָם יִצְחָק וְיַעֲקֹב.

וְעַתָּה הַגִּידִי אַחֲרַי:

– אֱלֹהֵי אַבְרָהָם,

אֱלֹהֵי יִצְחָק,

אֱלֹהֵי יַעֲקֹב…


וְהַנַּעֲרָה, בַּת־הַמֶּלֶךְ, חָזְרָה עַל דִּבְרֵי הַצָּעִיר

מִלָּה בְּמִלָּה:

– אֱלֹהֵי אַבְרָהָם,

אֱלֹהֵי יִצְחָק,

אֱלֹהֵי יַעֲקֹב…


וְהַצָּעִיר הִשְׁרָה אֶת עֲלֵי הָעֵץ בְּתוֹךְ הַמַּיִם

וּבַת־הַמֶּלֶךְ רָחֲצָה בָּהֶם אֶת פָּנֶיהָ.

לְאַחַר זְמַן הֵרִימָה אֶת פָּנֶיהָ מִן הַמַּיִם

וְהִנֵּה נִפְקְחוּ עֵינֶיהָ

וְהִיא רָאֲתָה אֶת פְּנֵי הַצָּעִיר

וְהָיוּ פָּנָיו הַפָּנִים הָרִאשׁוֹנוֹת שֶׁרָאֲתָה מִיָּמֶיהָ.

לָבְשָׁה אֶת בִּגְדֵי הַחֲמוּדוֹת שֶׁהֵכִין לָהּ הַצָּעִיר

וּשְׁנֵיהֶם יָצְאוּ אֶל אַנְשֵׁי הָאַרְמוֹן

הַמִּתְקַהֲלִים עַל יַד הַדֶּלֶת בֶּהָמוֹן.


נָפְלוּ הַמֶּלֶךְ וְהַמַּלְכָּה עַל צַוְּארֵי בִּתָּם הַפִּקַּחַת

וְעַל צַוְּארֵי הַצָּעִיר שֶׁהֵשִׁיב לָהּ אֶת אוֹר עֵינֶיהָ

וּלְמָחֳרַת הַיּוֹם נֶעֶרְכָה חֲתֻנָּה רַבָּתִי

שֶׁלֹּא נוֹדַע כְּמוֹתָהּ בַּמַּמְלָכָה.

הִתְמַנָּה הַצָּעִיר לְיוֹרֵשׁ־הָעֶצֶר.

בִּקְשָׁה בַּת־הַמֶּלֶךְ מֵהוֹרֶיהָ,

שֶׁיַּרְשׁוּ לָהּ לְסַיֵּר בָּעוֹלָם,

לִרְאוֹתוֹ וּלְהַכִּירוֹ בְּחֶבְרַת בַּעְלָהּ.


נָתְנוּ לָהֶם מִרְכֶּבֶת זָהָב

סוּסִים אַבִּירִים וְכוּשִׁים שׁוֹמְרִים.

טִיְּלוּ לָהֶם בַּמַּמְלָכָה לְאָרְכָּהּ וּלְרָחְבָּהּ.

יוֹם אֶחָד, רָאוּ אָדָם מְטַפֵּס בְּמַעֲלֶה הַר.

הִכִּיר הַצָּעִיר אֶת אָחִיו הַבְּכוֹר.

אָמַר לְאִשְׁתּוֹ:

– קְחִי נָא יַקִּירָתִי אֶת הַמֶּרְכָּבָה, סוּס אֶחָד

וְשׁוֹמֵר כּוּשִׁי אֶחָד וְשׁוּבִי לָאַרְמוֹן

וַאֲנִי אֶשָּׁאֵר כָּאן עִם הַסּוּס וְהַכּוּשִׁי הַנּוֹתָרִים.

תְּחִלָּה בָּכְתָה בַּת־הַמֶּלֶךְ וְסֵרְבָה

אֲבָל אַחַר־כָּךְ נִכְנְעָה לִרְצוֹן בַּעֲלָהּ.

שָׁבָה הָאִשָּׁה לְעִיר הַמַּמְלָכָה וּלְאַרְמוֹנָהּ

וְהַצָּעִיר הִתְקָרֵב עַל סוּסוֹ אֶל אָחִיו הַבְּכוֹר.

רָצָה הַכּוּשִׁי לִתְפֹּס בָּאָח לְהַסְגִּירוֹ אֶל אֲדוֹנוֹ,

אֲבָל הַצָּעִיר עָצַר בּוֹ:

– אַל תִּגַּע בָּאִישׁ, נָגוּעַ הוּא בְּצָרַעַת

וּמִי אֲשֶׁר יִגַּע בּוֹ – יִדְבַּק בּוֹ הַנֶּגַע.

כְּשֶׁהִתְקָרֵב הָאָח הַצָּעִיר אֶל אָחִיו הַבְּכוֹר

הִבְחִין שֶׁלֹּא רַק שֶׁהוּא לוֹקֶה בְּצָרַעַת,

אֶלָּא שֶׁהוּא גַם עִוֵּר…

הוֹרָה הַצָּעִיר עַל הַבְּכוֹר לָלֶכֶת אַחֲרֵי סוּסוֹ

וְהָאָח לֹא הִכִּירוֹ כֵּיוָן שֶׁעִוֵּר הָיָה.


בָּאוּ אֶל אַרְמוֹן הַמֶּלֶךְ.

הִכְנִיס הַצָּעִיר אֶת אָחִיו הַבְּכוֹר

לְאוֹתוֹ חֶדֶר עַצְמוֹ,

שֶׁבּוֹ שָׁב אוֹר עֵינֶיהָ שֶׁל אִשְׁתּוֹ.

בִּקֵּשׁ וְהֵבִיאוּ לוֹ גִיגִית מְלֵאָה מַיִם חַמִּים

וּבִגְדֵי גֶבֶר חֲדָשִׁים.

הִכְנִיס הַצָּעִיר מֵעֲלֵי הַמַּרְפֵּא שֶׁבְּכִיסוֹ לַמַּיִם,

וְאָמַר לְאָחִיו:

– אֱמֹר אַחֲרַי כָּל מִלָּה שֶׁתִּשְׁמַע מִפִּי:

– אֱלֹהֵי אַבְרָהָם,

אֱלֹהֵי יִצְחָק,

אֱלֹהֵי יַעֲקֹב

וְאֶת פָּנֶיךָ וְאֶת כָּל בְּשָׂרְךָ רְחַץ בַּמַּיִם שֶׁבַּקְּעָרָה

הַנִּצֶּבֶת לְרַגְלֶיךָ.

פָּשַׁט הַבְּכוֹר אֶת בְּגָדָיו הַצּוֹאִים,

רָחַץ אֶת פָּנָיו וְאֶת כָּל בְּשָׂרו בַּמַּיִם

וְהִנֵּה שָׁב הָאוֹר לְעֵינָיו.

הִבִּיט בְּאָחִיו הַצָּעִיר וְלֹא הִכִּירוֹ.

לָבַשׁ הָאָח שֶׁהִתְפַּקַּח אֶת הַבְּגָדִים הַחֲדָשִׁים

וְיָצָא עִם אָחִיו מֵהַחֶדֶר.


בִּקֵּשׁ הַצָּעִיר מֵאִשְׁתּוֹ שֶׁתְּבַקֵּשׁ מֵהוֹרֶיהָ לְהָכִין מִשְׁתֶּה.

בָּעֶרֶב הֵבִיא אֶת אָחִיו הַפִּקֵּחַ לַמִּשְׁתֶּה.

בְּעוֹד יוֹשְׁבִים הַכֹּל מְסֻבִּים

אוֹכְלִים שׁוֹתִים וְנֶהֱנִים,

קָם יוֹרֵשׁ־הָעֶצֶר מִכִּסְאוֹ וְקָרָא:

– הַסּוּ, הַסּוּ וְהַקְשִׁיבוּ לְשִׂיחָתִי עִם הָאִישׁ הַזֶּה –

וְהִצְבִּיעַ עַל אָחִיו הַבְּכוֹר

שֶׁאִישׁ לֹא הִכִּירוֹ מִלְּבַדּוֹ.

רָעַד הָאָח הַבְּכוֹר בְּכָל אֵיבָרָיו

וְהָיוּ פָּנָיו חִוְרוֹת וְעֵינָיו מְבֹהָלוֹת.

– מִי אַתָּה? – שָׁאַל הַצָּעִיר אֶת הַבְּכוֹר.

הֵשִׁיב הָאָח וְאָמַר אֶת שְׁמוֹ וְאֶת שֵׁם אָבִיו.

– הַאִם יֵשׁ לְךָ אָח? – שָׁאַל הַצָּעִיר.

– הָיָה לִי. אֲבָל מֵת – הֵשִׁיב הַבְּכוֹר.

– לֹא נָכוֹן, שַׁקְּרָן –

נָתַן הַצָּעִיר אֶת קוֹלוֹ עַל הַבְּכוֹר.

– הַאִם אֵינְךָ מַכִּיר אוֹתִי,

וַהֲלֹא אֲנִי הוּא אָחִיךָ הַצָּעִיר?!

הִכִּיר הַבְּכוֹר אֶת הַצָּעִיר

וְנִרְתַּע אָחוֹרָה בְּבֶהָלָה, מְכַסֶּה פָּנָיו.

אָמַר הַצָּעִיר לַבְּכוֹר:

– אַל תִּירָא וְאַל תֵּחַת,

אֵין לִבִּי רַע כְּלִבְּךָ

וּמְבַקֵּשׁ אֲנִי לַעֲשׁוֹת עִמְּךָ אַךְ טוֹבָה,

רַק הָשֵׁב לִי עַתָּה:

– אֶת מִי אוֹהֵב אֱלֹהִים

וְאֶל מִי יִטֶּה חַסְדּוֹ,

לַטּוֹב אוֹ לָרַע?

– לַטּוֹב, רַק לַטּוֹב, אָחִי! – הֵשִׁיב הַבְּכוֹר –

סְלַח לִי וְאַל תָּשִׁיב לִי כְּחֶטְאִי!

– אָב אֶחָד הָיָה לָנוּ בָּשָׂר־וָדָם

וְאָב אֶחָד לָנוּ, אֱלֹהִים שֶׁבַּשָּׁמַיִם,

לֹא אֶגְמֹל לְךָ כָּרָעָה שֶׁעָשִׂיתָ לִי, אָחִי! –

אָמַר הַצָּעִיר, יוֹרֵשׁ הָעֶצֶר.

נָתַן הַצָּעִיר לְאָחִיו הַבְּכוֹר, הַבִּישׁ־גַּדָּא, כֶּסֶף וּמָזוֹן וְשִׁלְּחוֹ מֵאַרְמוֹנוֹ,

וּבַת־הַמֶּלֶךְ וְיוֹרֵשׁ־הָעֶצֶר הַבַּר־גַּדָּא

חָיוּ בַּטּוֹב שָׁנִים אֲרֻכּוֹת וּטוֹבוֹת.
",ספרות עברית חדשה
תקוה שריג,בשבח השמחה,"רַבִּי בְּרוֹקָא צַדִּיק גָּדוֹל הָיָה וְאֵלִיָּהוּ הַנָּבִיא הָיָה מְלַוֶּה אוֹתוֹ בַּסֵּתֶר.

פַּעַם אַחַת טִיֵּל בֵּין אֲנָשִׁים בַּשּׁוּק וְהָיָה תּוֹהֶה

מִי מֵהֶם צַדִּיקִים גְּמוּרִים.

הִצְבִּיעַ לְפָנָיו אֵלִיָּהוּ הַנָּבִיא עַל שְׁנֵי יְהוּדִים שֶׁנִּזְדַּמְּנוּ עַל יָדָם וְאָמַר:

– שְׁנֵי אֲנָשִׁים אֵלֶּה צַדִּיקִים גְּמוּרִים הֵם.

שָׁאַל אוֹתוֹ רַבִּי בְּרוֹקָא:

– וּמַהִי צִדְקָתָם?

אָמַר לוֹ אֵלִיָּהוּ הַנָּבִיא:

– שְׁאַל אוֹתָם!

שָׁאַל אוֹתָם רַבִּי בְּרוֹקָא:

– מַה מַעֲשֵׂיכֶם?

אָמְרוּ לוֹ:

– בְּנֵי אָדָם שְׂמֵחִים אֲנַחְנוּ וּמְשַׂמְּחִים אֲנָשִׁים עֲצוּבִים…
",ספרות עברית חדשה
תקוה שריג,בת האכר שנבלעה בסלע,"הָיֹה הָיָה אִכָּר עָשִׁיר

וְלוֹ שְׁלֹשָׁה בָּנִיםְ וְשָׁלֹשׁ בָּנוֹת.

הָיָה הָאִכָּר חָרוּץ, בַּעַל יָדַיִם טוֹבוֹת, וְרָאָה בְּרָכָה בַּעֲמָלוֹ.

אָבל רַע הָיָה הָאִישׁ, גַּס וְעַקְשָׁן.


יוֹם אֶחָד, מָצָא שַׂעֲרָה כְּרוּכָה עַל עָנָף,

אֲרֻכָּה כְּאֹרֶךְ זְרוֹעוֹ, שְׁחֹרָה וּמַבְהִיקָה.

לֹא רָאָה הָאִכָּר מִיָּמָיו כַּשַּׂעֲרָה הַזּוֹ

עָמַד וְנִשְבַּע:

– אִם אֶמְצָא אֶת הָאִשָּׁה בַּעֲלַת הַשַּׂעֲרָה,

נָשֹׂא אֶשָּׂא אוֹתָהּ לְאִשָּׁה!


שָׁלַח הָאִכָּר אֶת שְלִיחָיו, לִשְׁלִיחוּתְ דחוּפָה

לְחַפֵּשׂ אֶת הָאִשָּׁה, בַּעֲלַת הַשַּׂעֲרָה הַמֻּפְלָאָה.

הָיוּ הַשְּׁלִיחִים עוֹבְרִים מִבַּיִת לְבַיִת וּמוֹדְדִים

אִם אָרֹך שְׂעָר הַנָּשִׁים כַּשַּׂעֲרָה אֲשֶׁר בְּיָדָם.

וְלֹא נִמְצְאָה אִשָּׁה אוֹ נַעֲרָה,

שֶׁשְּׂעָרָן אָרֹך כְּאֹרֶךְ הַדֻּגְמָה.

שָׁבוּ הַשְּׁלִיחִים נְבוֹכִים לְבֵית הָאִכָּר,

וּמָדְדוּ אֶת הַשַּעֲרָה

עַל רָאשֵׁי שְׁלֹש בְּנוֹת הָאִכָּר.

נִמְצָא שְׂעַר רֹאשָׁהּ שֶׁל הַצְּעִירָה בַּבָּנוֹת, פַטְמָה –

אָרֹךְ, שָׁחֹר וּמַבְהִיק כְּשַׂעֲרַת הַדֻּגְמָה.


נָפְלָה אֵשֶׁת הָאִכָּר,

נָפְלוּ שְׁלֹשֶׁת בָּנָיו,

נָפְלוּ שָׁלֹשׁ בְּנוֹתָיו,

נָפְלוּ הַשְּׁכֵנִים וְהַשְּכֵנוֹת עַל בִּרְכֵּיהֶם

לְרַגְלֵי הָאִכָּר הַגַּס שֶׁיְבַטֵּל אֶת שְׁבוּעַתוֹ!

סֵרֵב הָאִכָּר וְאָמַר:

– כְּשֵׁם שֶׁנִּשְׁבַּעְתִּי, כָּךְ יִפֹּל דָבָר

וְאֶשָּא אֶת בַּעֲלַת הַשֵּׂעָר לְאִשָּׁה, כַּאֲשֶׁר נִגְזַר.


בָּכְתָה פַטְמָה עַל גוֹרָלָהּ הַמַּר כַּמָּוֶת,

שֶׁכֵּן עָשֹׂה לֹא יֵעָשֶׂה

כַּדָּבָר הַזֶּה,

בְּשׁוּם עַם וְלָשׁוֹן – דְּבַר נְבָלָה וּבוּשָׁה,

שֶׁיִשָּׂא אָדָם אֶת בִּתּוֹ לְאִשָּׁה.


יָצְאָה פַטְמָה לֶחָצֵר וּבָכְתָה בְּכִי מַר.

רָאֲתָה סֶלַע גָּדוֹל וְאָמְרָה:

– לוּ תִּפְתַּח, הַסֶּלַע, בִּטְנְךָ וְאֶקָּבֵר בּוֹ חַיִּים!

פָּתַח הַסֶּלַע אֶת בֵּטְנוֹ לְעֵינֶיהָ

וְנִבְלְעָה בּוֹ הַנַּעֲרָה, עַל קִרְבָּהּ וְעַל כְּרָעֶיהָ.


וְאָחִיהָ הַצָּעִיר, בְּנוֹ הַקָּטָן שֶׁל הָאִבָּר,

רָאָה אֶת הַדָּבָר וְנֶחֱרַד.

נִכְנַס בִּצְוָחָה הַבַּיְתָה

וְסִפֵּר שֶׁנִּבְלְעָה אֲחוֹתוֹ פַטְמָה

בַּסֶּלַע הַמֻּנָּח בֶּחָצֵר, עַל יַד הַגָּדֵר.

בָּאָה אֵשֶׁת הָאִכָּר אֶל הַסֶּלַע וָּבְכָתה.

– בִּתִּי, בִּתִּי, פַטְמָה!

פִּתְחִי לִי אֶת דַּלְתֵּךְ וְאֶרְאֵךְ!

הֵשִׁיבָה לָהּ פַטְמָה מִבֶּטֶן הַסֶּלַע:

– כַּיוֹם אַתְּ אִמִּי,

וּמָחָר הֲלֹא תִּהְיִי צָרָתִי!

פָּתוֹחַ לֹא אֶפְתַּח אֶת דַּלְתִּי.


בָּאָה אֲחוֹתָהּ אֶל הַסֶּלַע וּבָכְתָה:

– אֲחוֹתִי, אֲחוֹתִי, פַטְמָה!

פִּתְחִי לִי אֶת דַּלְתֵּךְ וְאֶרְאֵךְ!

הֵשִׁיבָה לָהּ פַטְמָה מִבֶּטֶן הַסֶּלַע:

כַּיוֹם אַתְּ אֲחוֹתִי

וּמָחָר הֲלֹא תִּהְיִי בִּתִּי…

פַּתוֹחַ לֹא אֶפְתַּח אֶת דַּלְתִּי!


בָא הָאָב, הָאִכָּר אֶל הַסֶּלַע וּבָכָה:

– בִּתִּי, בִּתִּי פַטְמָה!

פִּתְחִי לִי אֶת דַּלְתֵּךְ וְאֶרְאֵךְ!

הֵשִׁיבָה לֹו פַטְמָה מִבֶּטֶן הַסֶּלַע:

־ הַיוֹם אַתָּה אָבִי מוֹלִידִי

וּמָחָר הֲלֹא תִּהְיֶה בַּעְלִי!

פָּתוֹחַ לֹא אֶפְתַּח אֶת דַּלְתִּי!


לְבַסּוֹף בָּא אָחִיהָ הַיֶּלֶד אֶל הַסֶּלַי וְקָרָא:

– אֲחוֹתִי, אֲחוֹתִי, פַטְמָה!

פִּתְחִי לִי אֶת דַּלְתֵּךְ וְאֶרְאֵךְ!

אָמְרָה לו פַטְמָה מִבֶּטֶן הַסֶּלַע: ֹ

– לְךָ, רַק לְךָ, אָחִי מְתוִּקִי,

פָּתוֹחַ אֶפְתַּח אֶת דַּלְתִי,

הַיּוֹם אַתָּה אָחִי ־

לָנֶצַח תִּהְיֶה אָחִיִ…

נִפְתַּח פִּי הַסֶלַע

וּבָלַע אֶת הַנַּעַר הַקָּטָן בְּבִטְנוֹ

וְלֹא נַעֲשָׂה דְבַר הַבּוּשָׁה

שֶׁיִשָּׂא אָב אֶת בִּתוֹ לְאִשָּׁה…
",ספרות עברית חדשה
תקוה שריג,ג'וחה והכלבים,"
גּ’וּחָה – הוּא הַ“חוּשָׁם” שֶׁל אַרְצוֹת הָאִסְלַאם,

עָלוּב, עָנִי, נִרְדָּף

וּבְעִקָּר שׁוֹטֶה חֲסַר תַּקָּנָה…

בְּכָל מַעֲשִׂיָּה וּמַעֲשִׂיָּה הוּא לוֹבֵשׁ דְּמוּת אַחֶרֶת.


יוֹם אֶחָד, הֶחְלִיט גּ’וּחָה

שֶׁהוּא כְּבָר מְגֻדָּל דַּיּוֹ בִּשְׁבִיל לְהִתְחַתֵּן.

אָמַר לְהוֹרָיו:

אֲנִי רוֹצֶה לָשֵׂאת אִשָּׁה!
אָמְרוּ לוֹ:

בְּסֵדֶר, גּ’וּחָה, אֲבָל לִפְנֵי כֵן,
פְּתַח חֲנוּת בִּשְׁבִיל פַּרְנָסָה לְךָ וְלָאִשָּׁה.

חִפֵּשׂ יוֹם, חִפֵּשׂ יוֹמַיִם וּלְבַסּוֹף מָצָא.

מַה מָּצָא? חוֹר קָטָן, עָלוּב וּמְלֻכְלָךְ.

כָּתַב עַל פֶּתַח הַחוֹר שֶׁלֶט:

“כָּאן מוֹכְרִים בָּשָׂר”

אֲבָל בָּשָׂר לֹא הָיָה לוֹ,

וְכֶסֶף לִקְנוֹת בָּשָׂר לִמְכִירָה לֹא הָיָה לוֹ.

עָמַד בַּחֲנוּת יוֹם, יוֹמַיִם, שְׁלשָׁה,

בָּאוּ לִקְנוֹת אֶצְלוֹ בָּשָׂר וְלֹא הָיָה.

יוֹם אֶחָד, הִצִּיעַ לוֹ עַרְבִי אֶחָד

פָּרָה מִתְפַּגֶּרֶת, כָּל עוֹד נַפְשָׁהּ בָּהּ

כֻּלָּה פֶּצַע וְחַבּוּרָה וּמַכָּה טְרִיָּה.

שָׁחַט אוֹתָהּ גּ’וּחָה וְהִצִּיעַ בְּשָׂרָהּ לִמְכִירָה

וְלֹא רָצָה אַף קוֹנֶה אֶחָד לִקְנוֹת הַסְּחוֹרָה.

לְבַסּוֹף בָּאוּ “קוֹנִים”, נוֹבְחִים בְּמַקְהֵלָה:

הַב, הַב, הַב!
אָמַר לָהֶם גּ’וּחָה:

בְּסֵדֶר, אֶתֵּן לָכֶם, אֲבָל תְּשַׁלְּמוּ לִי?

הַב, הַב, הַב!

אַתֶּם אוֹמְרִים שֶׁתְּשַׁלְּמוּ לִי פַּעַם אַחֶרֶת?

הַב, הַב, הַב!

אַתָּם אוֹמְרִים “כֵּן”?

הַב, הַב, הַב!

ציור 5.png
נָתַן לָהֶם גּ’וּחָה אֶת בְּשַׂר הַפָּרָה.

טָרְפוּ אוֹתוֹ הַכְּלָבִים עַד תֹּם

וְלֹא הִשְׁאִירוּ אֲפִלּוּ עֶצֶם קְטַנָּה.


שָׂמַח גּ’וּחָה שֶׁמָּכַר אֶת כָּל הַבָּשָׂר

וְשָׁב אֶל הוֹרָיו.

גּ’וּחָה, מָכַרְתָּ הַבָּשָׂר?

כֵּן! הַכֹּל!

וְאֵיפֹה הַכֶּסֶף?

יְשַׁלְמוּ לִי פַּעַם אַחֶרֶת…

הִכּוּ הוֹרָיו שֶׁל גּ’וּחָה

אֶת בְּנָם מַכּוֹת נֶאֱמָנוֹת,

וְשָׁלְחוּ אוֹתוֹ לִגְבּוֹת אֶת כַּסְפּוֹ.

הָלַךְ גּ’וּחָה בְּעִקְבוֹת הַכְּלָבִים,

עַד שֶׁבָּא לְחָצֵר אַחַת שֶׁבָּהּ חַי הָעֲרָבִי

בַּעַל הַכְּלָבִים.

אָמַר גּ’וּחָה לָעֲרָבִי:

כְּלָבֶיךָ אָכְלוּ אֶת הַבָּשָׂר בַּחֲנוּתִי!

אִם אַתָּה נוֹתֵן לָהֶם, יֹאכְלוּ כְּלָבַי הַכֹּל

וְלֹא יוֹתִירוּ אֲפִלּוּ עֶצֶם קְטַנָּה אַחַת!

וְהַכֶּסֶף! – זָעַק גּ’וּחָה.

מִי שֶׁהוּא אֱוִיל וְנוֹתֵן לַכְּלָבִים אֶת סְחוֹרָתוֹ

יֹאכַל אֶת טִפְּשׁוּתוֹ…",ספרות עברית חדשה
תקוה שריג,ג'וחה ומחפש גיבור יהודי,"פַּעַם אַחַת, הֶחְלִיט גּ’וּחָה שֶׁהוּא גִּבּוֹר בַּגִּבּוֹרִים

וְהִכְרִיז עַל כָּךְ בְּכָל הַחוֹרִים.

אָמְרוּ לוֹ:

בְּמַארַאקֶשׁ יֵשׁ גִּבּוֹר גָּדוֹל מִמְּךָ, וְהוּא יְהוּדִי!
הָלַךְ גּ’וּחָה לְמַארַאקֶשׁ וּפָגַשׁ יְהוּדִי אֶחָד.

שָׁאַל אוֹתוֹ:

אוּלַי אַתָּה יוֹדֵעַ אֵיפֹה גָר הַגִּבּוֹר הַיְּהוּדִי?
אָמַר לוֹ הַיְּהוּדִי:

יוֹדֵעַ אֲנִי.
אָמַר לוֹ גּ’וּחָה:

אֲשַׁלֵּם לְךָ, אִם תַּרְאֶה לִי מְקוֹמוֹ.
אָמַר לוֹ הַיְּהוּדִי:

בְּסֵדֶר, אֲבָל יֵשׁ לִי שְׁנֵי תְּנָאִים:
הָאֶחָד – שֶׁתְּשַׁלֵּם לִי מֵרֹאשׁ

וְהַשֵּׁנִי – שֶׁתַּעֲמֹד וְתִתְמֹךְ בְּגַבְּךָ אֶת הַקִּיר,

כִּי עוֹמֵד הוּא לִפֹּל בְּכָל רֶגַע…

שִׁלֵּם גּ’וּחָה לַיְּהוּדִי דִינָר

וְהַיְּהוּדִי הָלַךְ לוֹ לְדַרְכּוֹ וְלֹא חָזַר…


עָבַר אִישׁ אֶחָד וְרָאָה אֶת גּ’וּחָה

תּוֹמֵךְ בְּכָל כֹּחוֹ אֶת הַקִּיר שֶׁמֵּאֲחוֹרָיו.

שָׁאַל גּ’וּחָה אֶת הָאִישׁ:

אֶפְשָׁר אַתָּה יוֹדֵעַ אֵיפֹה גָר הַגִּבּוֹר הַיְּהוּדִי?

בְּוַדַּאי אֲנִי יוֹדֵעַ,

אֲבָל לָמָּה זֶה תַּעֲמֹד כָּאן כְּגֹלֶם?

הֵשִׁיב לוֹ גּ’וּחָה:

יְהוּדִי אֶחָד אָמַר לִי
לִתְמֹךְ אֶת הַקִּיר הָעוֹמֵד לִפֹּל,

וְגַם דִּינָר לָקַח מִמֶּנִּי עַל לֹא דָבָר!

צָחַק הָאִישׁ צְחוֹק גָּדוֹל עַל טִפְּשׁוּתוֹ שֶׁל גּ’וּחָה

וְנֶהֱנָה מֵעָרְמַת הַיְּהוּדִי וְאָמַר:

הִנֵּה, אֲנִי בְּעַצְמִי וּבִכְבוֹדִי הַגִּבּוֹר הַיְּהוּדִי!
לֹא הֶאֱמִין לוֹ גּ’וּחָה, וְהָאִישׁ הָלַךְ לְדַרְכּוֹ…

הִתְרַחֵק גּ’וּחָה קְצָת מִן הַקִּיר

ציור 7.png
וְרָאָה שֶׁהַקִּיר עוֹמֵד עַל תִּלּוֹ וְאֵינוֹ נוֹפֵל.

שָׁב וְהָלַךְ לְחַפֵּשׂ אֶת הַגִבּוֹר הַיְּהוּדִי…

הִגִּיעַ לַשּׁוּק וְשָׁאַל אֶת הַבְּרִיוֹת:

– אֵיפֹה הַגִּבּוֹר הַיְּהוּדִי?

אֵיפֹה הַגִּבּוֹר הַיְּהוּדִי?

עָמַד שָׁם יְהוּדִי אֶחָד, אָמַר לְגּ’וּחָה:

– אֲנִי אַסְבִּיר לְךָ אֵיפֹה הוּא גָר!

קַח אֶת סְלִיל הַחוּטִים הַזֶּה וַעֲמֹד כָּאן,

וַאֲנִי אֶמְשֹׁךְ וְאֵלֵךְ עִם רֹאשׁ הַחוּט,

עַד שֶׁאַגִּיעַ לְסוֹפוֹ

וְשָׁם גָּר הַגִּבּוֹר הַיְּהוּדִי…

עָמַד גּ’וּחָה וְתָפַס בַּסְּלִיל

וְהַיְּהוּדִי שֶׁקִּבֵּל דִּינָר מֵרֹאשׁ עַל מַעֲשֵׂהוּ,

הָלַךְ לוֹ שָׂמֵחַ וְטוֹב־לֵב לְדַרְכּוֹ.

עָבַר עֲרָבִי אֶחָד וְרָאָה אֶת גּ’וּחָה

עוֹמֵד וּסְלִיל חוּטִים בְּיָדוֹ.

שָׁאַל אוֹתוֹ:

– מָה אַתָּה עוֹשֶׂה כָּאן

וּמַהוּ הַסְּלִיל הַזֶּה שֶׁבְּיָדְךָ?

אָמַר לוֹ גּ’וּחָה:

– אֲנִי עוֹמֵד וּמְחַכֶּה, עַד שֶׁיַּגִּיעַ אִישׁ אֶחָד,

הַהוֹלֵךְ עִם רֹאשׁ הַחוּט שֶׁבַּסְּלִיל הַזֶּה

לְבֵיתוֹ שֶׁל הַגִּבּוֹר הַיְּהוּדִי שֶׁאֲנִי מְחַפֵּשׂ…

אָמַר לוֹ הָעֲרָבִי:

– אֲנִי רָאִיתִי מֵרָחוֹק אֶת מִי שֶׁדִּבַּרְתָּ אִתּוֹ קֹדֶם,

וַהֲרֵי הוּא הָיָה הַגִּבּוֹר הַיְּהוּדִי בִּכְבוֹדוֹ וּבְעַצְמוֹ!
",ספרות עברית חדשה
תקוה שריג,ג'וחה קונה שמן לאמו,"יוֹם אֶחָד, שָׁלְחָה אִמּוֹ שֶׁל גּ’וּחָה

אֶת בְּנָהּ לַחֲנוּת, לִקְנוֹת לָהּ שֶׁמֶן.

בָּא לַחֲנוּת וְהַחֶנְוָנִי מִלֵּא בַּקְבּוּקוֹ שֶׁמֶן.

נִשְׁאַר עוֹד מְעַט שֶׁמֶן בְּכַדּוֹ שֶׁל הַחֶנְוָנִי,

שֶׁהִכִּיר אֶת גּ’וּחָה וְאֶת חָכְמָתוֹ הָרַבָּה …

שָׁאַל אֶת גּ’וּחָה:

וּלְאָן אֶצֹּק אֶת יִתְרַת הַשֶּׁמֶן?
הֵשִׁיב לוֹ גּ’וּחָה:

הִנֵּה כָּאן! – וְהָפַךְ אֶת הַבַּקְבּוּק
כְּדֵי שֶׁיִּצֹק הַחֶנְוָנִי אֶת יִתְרַת הַשֶּׁמֶן,

לַשֶּׁקַע שֶׁבְּתַחְתִּית הַבַּקְבּוּק…

בָּא גּ’וּחָה הַבַּיְתָה וּבַקְבּוּק רֵיק וְהָפוּךְ בְּיָדָיו

וּמְעַט שֶׁמֶן בַּגֻּמָּה אֲשֶׁר בְּתַחְתִּיתוֹ.

אוֹי וַאֲבוֹי – צָוְחָה אִמּוֹ –
אֵיפֹה הַשֶּׁמֶן?

הִנֵּה כָּאן – אָמַר גּ’וּחָה וְהָפַךְ אֶת הַבַּקְבּוּק,
וְאָז נִשְׁפְּכָה אַרְצָה גַם יִתְרַת הַשֶּׁמֶן …
",ספרות עברית חדשה
תקוה שריג,גחלי רתמים,"חַכְמֵי הַתַּלְמוּד הָיוּ מַרְבִּים בִּנְסִיעוֹת וּמַסָּעוֹת בַּיָם וּבַיַּבָּשָׁה.

סִפֵּר רַבִּי הוּנָא בַּר־נָתָן:

פַּעַם אַחַת, הָיִינוּ מְהַלְּכִים בַּמִּדְבָּר,

וְהָיָה לָנוּ שׁוֹק מְיֻבָּש שֶׁל עֶגֶל לִמְזוֹנֵנוּ.

חָתַכְנוּ אֶת הַבָּשָׂר לִנְתָחִים וְהִנַּחְנוּ אוֹתָם עַל הָעֲשָׂבִים שֶׁגָּדְלוּ בְּאוֹתוֹ מָקוֹם.

הָלַכְנוּ לְחַפֵּשׂ קוֹצִים וּזְרָדִים לְהַדְלִיק בָּהֶם אֵשׁ,

שֶׁתִּצְלֶה אֶת הַבָּשָׂר.

כְּשֶׁבָּאנוּ וְהַזְּרָדִים בְּיָדֵינוּ,

מָצָאנוּ אֶת נִתְחֵי הַבָּשָׂר שֶׁנִּתְלַכְּדוּ לְשׁוֹק

וְהָיְתָה הַשּׁוֹק צְלוּיָה הֵיטֵב וּמוּכָנָה לַאֲכִילָה.

כַּעֲבׂר שְׁנֵים־עָשָׂר חׂדֶש,

שׁוּב נִזְדַּמַּנּוּ לְאוֹתוֹ מָקוֹם

וּמָצָאנוּ אֶת הַגֶּחָלִים שֶׁהוֹתַרְנוּ – לוֹחֲשׁוֹת אֵשׁ.

אָמַר לִי עַרְבִי בַּמִּדְבָּר:

– עֵשֶׂב זֶה שֶׁרִפֵּא אֶת נִתְחֵי הַבָּשָׂר – סַמַתְרִי שְׁמוֹ,

וְגֶחָלִים אֵלּוּ, גַּחֲלֵי רְתָמִים הֵן…

",ספרות עברית חדשה
תקוה שריג,גללים כגלגלים,"פַּעַם אַחֶרֶת אָמַר לָהֶם:

– אֲנִי רָאִיתִי רְאֵם בֶּן־יוֹמוֹ גָּדוֹל כְּהַר תָּבוֹר,

אׂרֶךְ צַוָּארוֹ שָלׂש פַּרְסוֹת (שְלׂשָה־עָשָׂר ק""מ וָחֵצִי)

בֵּית־מִרְבַּעַת רׂאשׁוֹ (גּׂדֶל הַמָּקוֹם הַנָחוּץ לְהַשְׁכִּיב אֶת רׂאשׁוֹ) פַּרְסָה וָחֵצִי

(כְּשִׁבְעָה ק""מ וָחֵצִי)

כְּשֶׁהִטִּיל אוֹתוֹ רְאֵם גְּלָלִים, – סָתַם אֶת הַיַרְדֵּן…
",ספרות עברית חדשה
תקוה שריג,גם אני אבנה חורבה אחת מחורבות ירושלים,"נפש חמותי יוכבד עה""ש

נכדת ה“ארז”, ר' נחום משאדוק ז""ל

ר' אברהם הסגינהור, אבי ""הארזים""


תחילתו של סיפור המעשה שיסופר בזה ושורשו, ר' אברהם הסגינהור,

רב גאון וגדול בתורה, בעיר פוזן אשר בגלות פולין.

לפני כמאה וחמישים שנה, חי רבי אברהם סגינהור

והוליד חמישה בנים “ארזים” ובת אחת.

ולמה כונו בניו “ארזים”?

משום שהיו כולם חריפים בתלמוד, כולם רבנים נודעים.

הבכור — ר' שלמה-זלמן,

השני — ר' אשר-למל,

השלישי — ר' נחום,

הרביעי — ר' יעקב-לייב,

החמישי — ר' ישראל,

והבת — גיטל, אשת ר' יוסף, גם הוא גדול בתורה.

ור' אברהם, אבי ה“ארזים”, מה גדולתו?

שהיה עניו וצנוע, עני ואביון, שהיה מלמד את תלמידיו תלמוד

ומורה באצבעו בדף הנלמד ובנושא הנידון,

והוא עיוור גמור, עיניו חשוכות כלילה.



אדם זקן מופיע בחלום לילה
כשחלה ר' אברהם סגינהור את חולי-מותו,

התאספו ובאו סביב מיטתו אשתו הרבנית, חמשת בניו, בתו ובעלה.

אמר להם ר' אברהם את רצונו האחרון, את צוואתו —

שלא יספידו אותו אחרי מותו…

הוא קרא “שמע ישראל”, רק שפתיו נעו וקולו לא נשמע.

ובמלה “אחד”, יצאה נשמתו בקדושה ובטהרה.

אחרי ימי “השבעה”, שישבו האחים עם אמם יחדיו, בבית אביהם,

יצאו כל אחד לביתו ולעירו.

לא יצא זמן רב, ופרצה, מגיפה בפולין.

מתו במגיפה האלמנה האם, גיטל וכל משפחתה,

ר' שלמה-זלמן הבכור ור' ישראל צעיר האחים, שניים מתוך השישה.

כשישבו שלושת האחים הנותרים “שבעה”, כל אחד בביתו,

אבלים וקודרים על מות אמם, אחיהם וכל בני ביתם,

חלמו שלושתם, שלושת ה“ארזים” הנותרים בחיים, חלום אחד:

איש זקן, עוטה אור כשַׂלְמָה ועיניו נוצצות באהבה,

מושיט את ידו ואומר:

—עד מתי אתה יושב נדהם

ואינך יודע את המעשה אשר תעשה?

קום, עלה ירושלימה, אתה, אשתך ובניך

ואלוהים יהיה עמך בכל אשר תלך…

כאשר קם ר' אשר-למל, שהיה עכשיו הגדול בבנים, מאבלו,

אמר לאשתו ולבניו:

—אנחנו עוזבים את עירנו, יוצאים מפולין, יוצאים מן הגלות

ועולים לירושלים, עיר הקודש!

אחרי דבריו אלה לאשתו, קם והלך לבית-הכנסת,

אסף את כל בני קהילתו, צאן-מרעיתו,

סיפר להם על החלטתו ונפרד מהם לשלום,

בטרם צאתו לעלות ירושלימה.

עודו מדבר אליהם,

והינה נפתחת הדלת ונכנס יהודי גבוה, יפה-תואר,

ופניו — תאומי-פניו של ר' אשר-למל הם.

מי היה האורח התמהוני הזה?

זה היה האח השלישי, ר' נחום, שהיה רב בשאדוק, אחי ר' אשר-למל,

וילד קטן אחוז בידו.

שני האחים נופלים זה על צווארו של זה,

ור' נחום אומר לאחיו, ר' אשר:

—אחי יקירי, חלום חלמתי באחד מימות “השבעה”

ובו נצטוויתי על-ידי יהודי זקן, שאפשר והוא אליהו הנביא,

לצאת מן הגלות ולעלות ירושלימה, אני ובני-ביתי עימי.

אז אמרתי בליבי — הוסיף ואמר ר' נחום —

הלא אפרד משני אחי ואקבל את ברכתם לפני צאתנו לדרך!

עוד שני האחים מדברים ביניהם,

וכל הקהל עומדים על רגליהם נבהלים ומשתוממים,

לגודל הפלא שבחלום שחלם כל אחד מהם,

והוא אותו חלום עצמו, והינה שוב נפתחת הדלת,

ונכנס עוד יהודי, שפניו דומים בתכלית הדמיון

לפניהם של שני האחים העומדים ומתרפקים זה על זה.

ומי האיש, אם לא ר' יעקב-לייב, האח השלישי הנותר בחיים?

גם הוא פתח את פיו וסיפר, בדממה הגדולה שהושלכה מסביב,

מלה במלה את חלום שני אחיו,

ועל החלטתו לצאת ולעלות עם כל בני-משפחתו — ירושלימה.



שבועת הילד זלמן
כל אותו הלילה ישבו שלושת האחים ה“ארזים”

בבית ר' אשר, ודיברו בשבחה של ארץ-ישראל.

והילד, בנו של ר' נחום ואשתו מינה, בן-השמונה, זלמן שמו,

יושב ביניהם ועיניו כחולמות.

באותו מעמד, פתח לפתע הילד את פיו,

חיוור כסיד ואמר בקול צלול ורם:

—גם אני אבנה חורבה אחת מחורבות ירושלים…

כיום ניתן להקיף את כדור-הארץ בטיסה, בפחות מיממה אחת.

אבל באותן שנים עשו את דרכם שלושת האחים,

נשותיהם וילדיהם במשך שנה ומעלה.

בניסן תר""ד יצאו לדרך,

ובתמוז תר""ה נכנסו משער יפו אל שטחה המערבי של העיר-העתיקה.

את דרכם ביבשה עשו בעגלות רתומות לסוסים,

ובספינות-מפרש רעועות — בים.

הם חלו בדרך וכוחותיהם תששו וגם מיתות-משונות ידעו…

אבל העולם לארץ-ישראל — רוחם לא נפלה.

אהבתם לארץ-ישראל ודבקותם במטרה — לעלות אליה —

בערה בעצמותיהם כל-כך —

שיַם המים וים הצרות הצרורות לא יכלו לכבותה.



זלמן הקטן בן ר' נחום נעשה גדול
זלמן בן-נחום, בן תשע היה כשנכנס בשער-יפו,

אפשר חלם ואפשר לא עלה בדעתו,

איזה גדולות ונפלאות מזומנות לו בימי חייו…

שעריה של ירושלים כולם, היו גבול השממה והצלמוות

ליהודים שישבו בתוכה, או שעלו אליה ממרחקים.

חיות-טרף ושודדים הילכו בה,

ובין חומותיה, בתוכה פנימה, ערב-רב צפוף

של ערבים-מוסלמים, תורכים-מוסלמים, אירופאים-נוצרים,

מכל הארצות, מכל הכיתות והעדות, למיניהן.

ובתוך כל אלה — אלפים אחדים של יהודים,

מפרפרים כציפורים בלוע חיית-טרף.

אותם יהודים, מיעוטם התפרנסו זה מזה

ורובם — על כספי “חלוקה” שאספו עבורם שליחים, “משולחים” שמם,

בכל קהילות ישראל שבגולה.

“שליחי-דרבנן” היו ולכן כונו בראשי תיבות: “שד”רים"".

כשנכנסו שלושת האחים ה“ארזים”, נשותיהם וילדיהם, לבין החומות,

הלכו, ראשית חכמה, כולם כאחד, להתפלל לפני הכותל-המערבי.

במטבעות האחרונות שבכיסיהם שכרו להם דירות.

דירה קטנה לכל משפחה, והכניסו לתוכן את צרורותיהם.

גם בפולין לא נמנו ה“ארזים” על העשירים,

אבל כאן גדלה מצוקתם עד מאוד.

הגגות והקירות דלפו מי גשמים,

לקנות מיטות לא השיגה ידם והם ישנו על רצפות האבן הקרות,

על שקי-קש, וכל הכסתות והכרים שהביאו עימם לא הועילו לחממם.

בהיות שלושת האחים ה“ארזים” כולם, רבנים מפורסמים,

נכנסו כולם לעול הרבצת תורה, ב“ישיבות”,

שירושלים היתה מלאה מהן, וגם בעול ענייני הציבור.

ואנחנו, נכוון את ליבנו בסיפור זה, לשמוע על הילד,

ר' זלמן, שעדיין הוא בן תשע בלבד.

כן, בן תשע בלבד, אבל חריף ובקיר בתלמודו

ופיקח מאוד בשיחת-חולין שלו.

עדיין הוא ילד וכבר סועד ותומך בכל אדם כושל וסובל.

הוא נעשה מין “מלאך קטן”, מושיע, קרן-אור באפילה.

וככל שלמדנותו גדלה והולכת, כך צניעותו גוברת.

הוא לומד תורה בישיבה מפי ר' נחום, אביו,

ופותר בעיות שאביו מתקשה לפתרן!

התלמידים מביטים זה בזה בתימהון ובהערצה

ואביו, ר' נחום, מטביל בנו באור של אהבה.

וכך מקבל ר' זלמן סמיכות לרבנות בעודו בחור,

ודרכו סלולה לעמוד בראש הישיבה של אביו

כשהוא ר' נחום, נפטר והולך לעולמו.



ר' זלמן נעשה סוחר-אתרוגים
ר' זלמן שכבר הוא רב, מחליט שלא להתפרנס מן הרבנות.

הוא מקדיש שלוש שעות בכל ערב, ללמד תורה לתלמידים,

ובימים הוא עוסק במסחר באתרוגים.

ערבים היו אלה שגידלו בפרדסיהם את האתרוגים

בשביל היהודים, לצרכי חג הסוכות.

הפרדסים השתרעו ביריחו ובנאות-מדבר של עבר-הירדן-מזרחה

ועל אדמותיהם בשרון ובשפלה.

הסוחרים היהודים היו קונים את האתרוגים מידי הערבים

ומובילים אותם, על גבי גמלים, ליפו ולירושלים.

ליפו — לייצאם לתפוצות-ישראל, בגלויות אירופה ואמריקה,

ולירושלים — לצרכי יושביה היהודים

ולצרכי יהודי צפת, טבריה וחברון, שעלו ובאו ירושלימה לקנותם.

אגב מסחרו באתרוגים, התוודע ר' זלמן לציבור רחב,

יהודי, ערבי, נוצרי ואפילו לתורכי, שהיה אז שליט הארץ.

עם אנשים פשוטים ואנשי שררה — עם כולם ידע לשאת-ולתת.

לא עברו ימים רבים, ואנשים מכל הסוגים, ובכללם שאינם-יהודים,

עשו אותו דיין ובורר ביניהם, בוויכוחים ומריבות,

ודברו של ר' זלמן היה להם לחוק.

עם זאת, כמו בימי ילדותו, נתן יד-עזר בסתר, לכל נצרך.

בוקר אחד, ראה ר' זלמן אשה אחת נושאת שני פחי-מים,

והיא בהריונה.

נתן עליה קולו ואמר לה: — העמידי מייד את הפחים, אשה!

נדהמה האשה ועשתה כדבריו, מבוהלת.

הרים ר' זלמן את הפחים והביאם לביתה…

הימים ימי שלטון-רשע, שלטון התורכים,

ויהודים רבים נזרקים לבית-הסוהר, ל“קישלה”,

ומתענים שם, באין דין ובאין דיין.

ר' זלמן מביא להם במו ידיו מזון,

משתדל עבורם אצל אנשי השלטון, תאבי ה“בקשיש”,

ומשחרר רבים מן הכלא.

ר' זלמן מבקר חולים וסועד אותם במזון ובתרופות.

אשתו של ר' זלמן מורגלת במעשיו ואינה דואגת הרבה,

גם כשהוא מאחר לשוב לביתו.

אילו רצתה, היתה יוצאת מביתה ושואלת יהודים:

—אולי ראיתם את ר' זלמן? — היו משיבים לה:

—ראיתי אותו שם, ראיתי אותו כאן —

אבל היא מורגלת שלא לשאול.



ר' זלמן מושלך לבית-הסוהר
פעם אחת, הביאו לפני הפחה התורכי של ירושלים

את “ספרי-האחוזה” (ה“טאבו”) של הקרקעות שנקראו “קושאנים”.

הציץ בהם הפחה וראה, שיש אחד בין נתיניו, יהודי,

ר' זלמן בהר""ן (בן-הרב-נחום) שמו,

עשיר מופלג, שאין לו אח ודומה בין כל שאר היהודים,

כל-כך רבות היו הקרקעות הרשומות על שמו!

אמר לשוטריו:

—לכו והביאו לפני את ה“חכם” (רב) הזה, האפנדי סוליימן!

להביא יהודי לפני פחה זועם, ראש תענוגותיו היה, של כל שוטר תורכי…

רץ השוטר היישר לבית ר' זלמן ולא מצָאו.

חיפש אותו בבית-הכנסת ומצאו שם עטוף בטליתו

ועטור בתפילין שלו, שקוע בתלמודו.

לקָחו והביאו לבית-הסוהר ודחפו פנימה.

עברו שעות רבות, ור' סוליימן — האפנדי ה“חכם” —

עדיין לא הובא לפני הפחה.

נתן הפחה קולו על שוטריו וקרא:

—חכם-סוליימן-אפנדי (ר' זלמן) היכן?

אמרו לו:

— כבר השלכנו אותו לבית-הסוהר מזמן!

גער בהם ואמר:

— והלא ציוויתי עליכם להביאו לפני!

יצאו דחופים מלפניו, להביא אליו את ר' זלמן.

הוציאוהו מן ה“קישלה” והביאוהו לפרוזדור ארמון הפחה.

שוב עברה שעה ארוכה והפחה יוצא מטרקלינו ושואג:

— למה אין מביאים אלי את חכם-סוליימן-אפנדי?!

ולא הבחין כלל ביהודי הצנום שישב לו שם בפינת הפרוזדור.

באו אלי השוטרים ואמרו:

— הינה, אדוננו הפחה, הריהו יושב כאן, לנגד עיניך!

הביט הפחה ביהודי הצנום, הלבוש בגדי עוני ואמר לו:

— האתה הוא החכם-סוליימן-אפנדי,

שקרקעותיו פזורות על-פני כל העיר?

והלא אתה נראה כאחרון העניים-האביונים!

השיב לו ר' זלמן:

— עכשיו, אמנם עני אני, כי חילקתי את כל קרקעותי לאחי.

(ורישום קרקעות קנויות, דבר מסובך היה באותם ימים ועלה ממון רב.

וכך רשם ר' זלמן “על שמו” את כל המגרשים שקנה לבניית בתים

בתוך העיר-העתיקה, וגם קרקעות רבות מחוצה לה,

כי כבר תכנן בניית שכונות מחוץ לחומות… )

ראה הפחה שיהודי חכם ופיקח הוא ר' זלמן

ונכנס עימו לשיחה ארוכה.

מאותו יום, נעשה ר' זלמן (חכם-סוליימן-אפנדי) “מקורב למלכות”,

ובערבית השוטפת שבפיו, בה דיבר עם הפחה,

ידע לנצל את מעמדו לטובת אחיו היהודים…



רחבת הכותל-המערבי
יום אחד יצאה שמועה בירושלים,

שהשלטונות התורכיים עומדים לחפור תעלה לרגלי הכותל.

היה המקום מקום של רפש ואבנים מומטרות מן הגגות

על היהודים דרך קבע, בעמדם בתפילה ליד הכותל הקדוש.

באותה תעלה שביקשו לחפור, אמרו להעביר

את כל מימי-הביבים מזרחה, לבקעת השילוח.

אלך ר' זלמן לפני הפחה, סלים-אפנדי,

ונכנס עימו בשיחה ארוכה.

אבל ליבו של סלים עדיין קשה…

קם ר' זלמן לצאת מלפניו ואמר לו:

—צלול הוא אותו ים של דמעות,

שניגר לפני הכותל יומם ולילה,

בעיניהם של בני-ישראל בכל הדורות,

אותו הכותל, שריד בית-מקדשנו!

אל נא תקבור אותו, סלים-אפנדי, במי שופכין,

וברכה תבוא על ראשך!

התרכך לב התורכי בקרבו וביטל את רוע הגזירה.

כעבור ימים שלושה שב ר' זלמן אל סלים-אפנדי ואמר לו:

—רוצה אתה שם-עולם?

השיב לו סלים בשאלה:

—וכי מי אינו רוצה בשם-עולם?

אמר לו ר' זלמן:

—צווה וירצפו את הרחבה שלפני הכותל-המערבי במרצפת-אבן

ויהיה לך שם-עולם!

וכך רוצפה הרחבה, במצוות סלים-אפנדי.

ואמנם נרשם שמו של הפחה הזה בדברי-הימים, בספרי קורות-העיתים…



“מאה-שערים” שדה תיחרש
אחרי שנים רבות, שהיה ר' זלמן מהלך עם שיירות האתרוגים,

ומביא לירושלים חורשות של לולבים, הדסים, ערבות ואתרוגים ברבבות,

הפצירו בו הכול, לעמוד בראש ישיבה, שנקרא שמו עליה “ישיבת ר' זלמן”,

עשה כרצונם והעמיד מתוכה עשרות תלמידים, כולם רבנים גדולים בתורה,

נוסף על כל התלמידים שהעמיד בלמדו אותם בלילות.

וכך, כשהיה ראש-ישיבה, רב ודיין, טורח בכל ענייני הציבור ורוכש קרקעות, עוזר ומסייע בידי כל הבונים שכונות מחוץ לחומות,

נצנצו בראשו לילה אחד שני ניצוצות שנתלכדו ללהבה.

נצנוץ אחד — המעשה שהיה באבינו יצחק, השני לאבות

שזרע שדה וקצר “מאה-שערים” (פי “מאה” מן הכמות שזרע)…

נצנוץ שני — אותה שבועה שנשבע בגולה,

לפני עלייתו עם אביו ושני דודיו, והוא בן שמונה שנים:

“גם אני אבנה חורבה אחת מחורבות ירושלים”…

עכשיו החליט ר' זלמן:

—לבנות חורבות — כבר בניתי חורבות הרבה,

אבל בכך אין די. אני, זלמן בהר""ן, אבנה שכונה!

עמד וקנה מגרש גדול ורחב ידיים, שומם וזרוע אבן,

מצפון-מערב לעיר-העתיקה, זאת בכסף שאסף ממאה ועשרים יהודים

שנתנו לו מקדמה, על-מנת שיוכלו, בבוא העת,

לבנות להם בית על אותה קרקע.

אותו ממון, שנתנו לו מאה ועשרים יהודים, הספיק לקניית הקרקע,

אבל ממון לבנייה — לא היה.

הגה רעיון לחרוש את הקרקע ולזרוע אותה חיטה ל“מצה שמורה”,

שעליה מוכן היה כל יהודי לתת אף את פרוטתו האחרונה.

שיתף ר' זלמן ברעיונו את ר' זלמן דודנו, והוא ר' זלמן בהר""ל.

נדלק ר' זלמן הדודן באותה שלהבת שנדלקה בר' זלמן בהר""ן.

כעבור ימים אחדים, ראו אנשי ירושלים העתיקה

את שני הזלמנים, שני הדודנים, שניהם מיקירי העיר, מרבניה הנודעים,

יוצאים משער-יפו צפונה-מערבה ומעדרים על שכמם…

עבדו ימים רצופים, ימים רבים, משחר עד נטות השמש,

בסיקול הקרקע, על-מנת שיזרעו אותה חיטה.

כשהיתה החלקה מסוקלת ואבניה נערמו ערימות,

בנו מהן גדר המקיפה את כל השטח:

שכרו פלח ערבי שנדהם למשמע משאלתם,

שיחרוש עבורם את השטח המסוקל במחרשתו הרתומה לשתי פרות.

חרש אותו פלח היטב את השדה, חרוש ושוב, שוב וחרוש,

פעם ופעמיים, שלוש וארבע, עד שהיה כשר לזריעה,

וקיבל שכרו שנתנו הזלמנים ביד נדיבה.

עכשיו ציפו שני הזלמנים הדודנים ליורה, שהתפללו עליו בשמחת-תורה,

והוסיפו והתפללו עליו יום יום, מז' חשוון, בו אומרים:

“משיב הרוח ומוריד הגשם”, עד שהוא בא ומרווה את האדמה.

השדה שהיה מסוקל, גדור וחרוש היטב,

רבץ רחב וחלק, כמו גם הוא מתפלל ומצפה ליורה.

ואמנם, מיהר ובא, בראש-חודש כסליו, יורה מרווה, גשם ברכה והצלחה.

חיכו עוד שבעה ימים, שייבש השדה ובז' כסליו,

יצאו שני הזלמנים, הרבנים הדודנים,

כששקי זרעים, זרעי-חיטה מבוררים, יפים וכשרים למהדרין,

תלויים להם בחגורותיהם.

הם זרעו תוך ימים אחדים את כל השדה חיטה ל“מצה-שמורה”.

ו“מצה-שמורה” מהי?

זו מצה שאפו מקמח, שטחנו מן החיטה,

ועירבו אותו ב“מים שלנו”,

כלומר, במים שהיו שמורים בבית,

במקום שמור ובטוח מפני חמץ,

“מצה-שמורה” שקצרו מחיטה,

שני הרבנים הזלמנים

בשדה שסיקלו, חרשו וזרעו.

וכל-כך הצליח אותו שדה, עד שהכניס למעלה מ“מאה שערים”.

ובממון ששילמו יהודי העיר-העתיקה, עבור “מצה-שמורה” לחג הפסח,

נבנו עשרת הבתים הראשונים של שכונת “מאה-שערים”,

שנבנתה בפיקוחו של ר' זלמן בהר""ן מייסדה,

שכונה מוקפת חומה שהיו בה, לימים,

שערים רבים, מאה שערים, עד היום הזה.",ספרות עברית חדשה
תקוה שריג,דומה אדם לעולם,"גּוּפוֹ שֶׁל אָדָם עוֹלָם קָטָן הוּא.

וּמַה שֶּׁיֵּשׁ בָּאָדָם, יֵשׁ בּוֹ בָּעוֹלָם.


שֵׂעָר לָאָדָם – יְעָרוֹת וְחֻרְשׁוֹת בָּעוֹלָם;

דְּמָעוֹת, רֹק ווְלֵחָה בָּאָדָם – יַמִּים, נְהָרוֹת, נְחָלִים וּפְלָגִים בָּעוֹלָם;

גַּלְגַּל עֵינוֹ שֶׁל אָדָם – אוֹקְיָנוֹס בָּעוֹלָם;

אִישׁוֹן בְּעֵינוֹ שֶׁל אָדָם – יַבָּשׁוֹת בָּעוֹלָם.
",ספרות עברית חדשה
תקוה שריג,דוקא כך,"מִיצִי הָיְתָה הֲכִי וְתִיקָה בַּגַּן! יוֹתֵר מִכָּל

הַיְּלָדִים, יוֹתֵר מֵעָפְרָה אֲפִלּוּ! כֻּלָּם זוֹכְרִים אֶת מִיצִי

מֵהַיּוֹם הָרִאשׁוֹן שֶׁבָּאוּ לַגַּן. וְהִיא הָיְתָה פָּשׁוּט מַלְכַּת

הַגַּן, כְּמוֹ אֵיזוֹ דּוֹדָה גַּאַוְתָנִית וּמִתְנַפַּחַת, שֶׁהַכֹּל

מֻתָּר לָהּ.

כַּמָּה גּוּרִים הִמְלִיטָה? מִילְיוֹן! הַיְלָדִים

אוֹמְרִים, שֶׁכָּל הַחֲתוּלִים בַּמֶּשֶק הֵם בָּנֶיהָ, נְכָדֶיהָ

וְנִינֶיהָ. לְכָל הַמְלָטָה הֵכִינָה לָהּ מְקוֹם סְתָרִים חָדָשׁ מִחוּץ

לַגַּן, שֶׁהַיְלָדִים לֹא הִצְלִיחוּ לְגַלּוֹתוֹ אַף פַּעַם.

יוֹם אֶחָד, לֹא מָצְאָה לָהּ מָקוֹם אַחֵר לְהַמְלִיט, אֶלָּא בֵּין שְׂמִיכוֹת הַצֶּמֶר שֶׁל הַיְלָדִים!

אַתֶּם יוֹדְעִים שֶׁבַּסְתָו כָּל שְׂמִיכוֹת הַצֶּמֶר

מוּנָחוֹת מְקֻפָּלוֹת יָפֶה עַל כִּסֵּא בַּפִּנָּה נָכוֹן? וּבְכֵן, הִיא

הֵכִינָה לָהּ גֻּמָּה כָּזֹאת בֵּין הַשְּׂמִיכוֹת וְהִמְלִיטָה

בְּתוֹכָהּ.

בַּבֹּקֶר, כְּשֶׁבָּאָה בֶּלָה לַבַּיִת, נִדְהֲמָה

לְמַרְאֵה הַתְּמוּנָה: הַמַּלְכָּה מִיצִי רוֹבֶצֶת לָהּ בֵּין

הַשְּׂמִיכוֹת הַמְפֹרָקוֹת קְצָת, וְקוֹל יִלְלַת

תִּינוֹקוֹת-חֲתַלְתּוּלִים נִשְׁמָע מִתַּחַת לְבִטְנָהּ. נִתְמַלְאָה

בֶּלָה כַּעַס גָּדוֹל וְאָמְרָה לַיְלָדִים:

– מַה זֶּה אִתְּכֶם? אֵיךְ הִרְשֵׁיתֶם לָהּ אֶת זֹאת?

וְהַיְלָדִים אָמְרוּ:

– מַה יֵּשׁ? מַה זֶּה כָּל כָּךְ נוֹרָא?

– וְמִי זֶה יָכוֹל לְגָרֵשׁ אֶת מִיצִי בִּכְלָל?

אַלּוֹן מָצַץ אֶת הָאֶצְבַּע וְאָמַר:

– זֶה רָנִי צָרִיךְ לְהוֹצִיא אוֹתָהּ בִּגְלַל שֶׁהוּא הֲכִי מְטַפֵּל שֶׁל מִיצִי!

אֲבָל רָנִי לֹא רָצָה. וּשְׁאָר הַיְלָדִים?

הֵם אָהֲבוּ אֶת מִיצִי, וּמְעַט מְעַט גַּם פָּחֲדוּ

מִמֶּנָהּ בְּלִבָּם. מֶה עָשְׂתָה בֶּלָה? לָקְחָה אֶת הַכִּסֵּא עִם כָּל

הַשְּׂמִיכוֹת, בְּיַחַד עִם מִיצִי וַחֲתַלְתּוּלֶיהָ וְגָרְרָה אוֹתָם

הַחוּצָה אֶל הַדֶּשֶׁא.

– אוֹי וַאֲבוֹי! – כָּל הַשְּׂמִיכוֹת נָפְלוּ אַרְצָה

וּמִיצִי קָפְצָה וְנָשְׂאָה אֶת כָּל הַגּוּרִים שֶׁלָהּ גּוּר אַחַר

גּוּר, בִּשִׁנַּיִם אֶל אֵיזוֹ פִּנָּה חֲבוּיָה בְּשִׂיחַ, עַל יַד

הַגִּ’יפּ הַכָּחֹל שֶׁבֶּחָצֵר כְּשֶׁהִיא נוֹהֶמֶת בְּזַעַף.

רַק נִדְמֶה לָכֶם שֶׁזֶּה הַסּוֹף.

בְּכָל בֹּקֶר הָיְתָה מִיצִי רוֹבֶצֶת שׁוּב עַל גּוּרֶיהָ בְּתוֹךְ מִגְדַּל

הַשְּׂמִיכוֹת! בֶּלָה הָיְתָה קְצָת כּוֹעֶסֶת קְצָת צוֹחֶקֶת,

וְסוֹחֶבֶת מֵחָדָשׁ אֶת הַכִּסֵּא הַחוּצָה וּמַפִּילָה אֶת כֻּלָּם

בְּיַחַד, עַל הַדֶּשֶׁא.

כָּךְ זֶה נִמְשַׁךְ עַד שֶׁבָּאוּ הַיָּמִים הַקָּרִים

וְהַהוֹרִים כְּבָר כִּסּוּ אֶת הַיְלָדִים גַּם בִּשְׂמִיכוֹת הַצֶּמֶר

וּמִיצִי סִלְּקָה אֶת גּוּרֶיהָ לַמִּקְלָט.

רְאִיתֶם מִימֵיכֶם עַקְשָׁנִית שֶׁכָּזֹאת?",ספרות עברית חדשה
תקוה שריג,דין האשה השחרה כדין האשה הלבנה,"הָיֹה הָיְתָה בְּאֶרֶץ לוּב, בְּמָקוֹם נִדָּח, טַחֲנַת קֶמַח.

מִכָּל הַסְּבִיבָה עָלוּ וּבָאוּ אֵלֶיהָ אֲנָשִׁים

לִטְחֹן בָּהּ אֶת גַּרְעִינֵיהֶם.

יוֹם אֶחָד מָצְאוּ הַבָּאִים אֶת שַׁעֲרֵי הַטַּחֲנָה נְעוּלִים.

חִכּוּ שָׁעָה, חִכּוּ שְׁעָתַיִם, חִכּוּ שָׁלֹשׁ שָׁעוֹת

לְבוֹא הַטוֹחֵן – וְלֹא בָּא.

חִפְּשׂוּ הָאֲנָשִׁים אֶת הַטּוֹחֵן בְּכָל מָקוֹם וְלֹא נִמְצָא.

הָלְכוּ לְבֵיתוֹ וְשָׁמְעוּ מִפִּי אִשְׁתוֹ

שֶׁלֹּא שָׁב הַבַּיְתָה בְּלֵיל אֶמֶשׁ.

אֶחָד מֵאֵלֶּה שֶׁבָּאוּ לִטְחֹן אֶת גַּרְעִינֵיהֶם, שֶׁנֶּחְפַּז מְאֹד,

כֵּיוָן שֶׁלֹּא הָיָה בְּבֵיתוֹ אֲפִילּוּ גַרְגֵּר קֶמַח –

הִתְמַלֵּא כַּעַס.

שָׁבַר אֶת הַדֶּלֶת בְּגַרְזֶן,

טָחַן אֶת הַגַּרְעִינִים שֶׁלּוֹ

ןְאַחַר כָּך טָחַן גַּם אֶת גַרְעִינֵיהֶם

שֶׁל כָּל מִי שֶׁרָצוּ וְשִׁלְמוּ.

עַד הָעֶרֶב הִצְטַבֵּר בְּכִיסוֹ כֶּסֶף רַב וְהָיָה שָׂמֵחַ.

נִשְׁאַר בַּטַּחֲנָה לָלוּן בָּהּ, כְּדֵי שֶׁיוּכַל לְהַתְחִיל לִטְחֹן

מֵעֲלוֹת הַשַּׁחַר.

לְמָּחֳרָת בָּבֹּקֶר שוּב נִמְצְאָה הַטַּחֲנָה נְעוּלָה

וְהַטּוֹחֵן הֶחָדָשׁ הַשֵּׁנִי – גַּם הוּא אֵינֶנּוּ.


שׁוּב נִמְצָא אָדָם שֶׁשָּׁבַר אֶת שַׁעַר הַטַּחֲנָה,

טָחַן אֶת גַּרְעִינָיוְ וַאַחר־כָּךְ

אֶת כָּל גַרְעִינֵיהֶם שֶׁל כָּל מִי שֶׁרָצוּ וְשִׁלְמוּ.

צָבַר גַּם הוּא בְּכִיסוֹ כֶּסֶף רַב

וְהָיָה גַּם הוּא שָׂמֵחַ.

נִשְׁאַר בַּטַּחֲנָה לָלוּן בָּהּ,

כְּדֵי שֶׁיוּכַל לְהַתְחִיל לִטְחֹן

מֵעֲלוֹת הַשַׁחַר.

לַמָּחֳרָת בַּבֹּקֶר שׁוּב נִמְצְאָה הַטַּחֲנָה נְעוּלָה

וְהַטוֹחֵן הַשְׁלִישִׁי גַּם הוּא נֶעְלַם וְאֵינֶנוּ.

כָּך קָרָה פְּעָמִים אֲחָדוֹת

וְנֶעֶלְמוּ כָּל הַטּוֹחֲנִים בָּזֶה אַחַר זֶה.

יָצְאָה שְׁמוּעָה שֶׁשֵּׁדִים יוֹשְׁבִים בַּטַּחֲנָה…

הֵבִיאוּ אֶת הַשְמוּעָה אֶל הַמֶּלֶךְ.

הוֹצִיא הַמֶּלֶךְ כָּרוֹז לְהוֹדֹיעַ בְּאָזְנֵי כָּל:

– מִי שֶׁיָּבוֹא לִישֹׁן בְּטַחֲנַת הַקֶּמַח

וְיֵצֵא מִמֵּנָּה חַי ־

יַעֲשִׁירֶנּוּ הַמֶּלֶךְ עֹשֶׁר רַב!

מִיָּד נִמְצָא אִישׁ אֶחָד צָעִיר, שֶׁקָּפַץ עַל הַהַצָּעָה.

בָּא לַחֲצַר הַמֶּלֶך, הִתְיַצֵּב לְפָנָיו וְאָמַר:

– רֹוצֶה אֲנִי לְנַסּוֹת אֶת כֹּחִי לָלוּן בַּטַּחֲנָה.


כָּל הַיּוֹם טָחַן הָאִישׁ אֶת גַּרְעִינֵי הַבָּאִים לַטַּחֲנָה

וּבַלַּיְלָה, לְאַחַר שֶׁמָנָה אֶת כַּסְפּוֹ בְּכִיסוֹ

וְרָאָה שֶׁהוּא רַב,

שָמָח שִׂמְחָה רַבָּה.

הִנֵּיחַ חֶרֶב עַל יָדוֹ וְהִתְנַמְנֵם לַהֲנָאָתוֹ.

בַּחֲצוֹת הַלַּיְלָה רָעַשׁ הַגָּג

וְנִשְׁמַע קוֹל חֲבָטָה נוֹרָאָה בָּאֲפֵלָה.

הִדְלִיק הָאִישׁ נֵר וְרָאָה זָקֵן אֶחָד שֶׁקָּפַץ דֶרֶךְ הַגָּג פְּנִימָה.

– מִי אַתָּה, אֳדוֹנִי? – שָׁאַל הָאִישׁ.

– אֲנִי הוּא זֶה שֶׁהָרַג אֶת כָּל הַטּוֹחֲנִים הַקּוֹדְמִים,

כִּי לֹא יָדְעוּ לְהָשִׁיב עַל שְׁאֵלָתִי.

אִם תֵּדַע אַתָּה לְהָשִׁיב עַל שְׁאֵלוֹתַי –

מַה טּוֹב וּמַה נָּעִים יִהְיֶה גוֹרָלְךָ

וְאִם לָאו – יִהְיֶה גוֹרָלְךָ כְּגוֹרָל כָּל קוֹדְמֶיךָ.

– שְאַל, אֲדוֹנִי – הֵשִׁיב הָאִישׁ.

שָׁאַל הַזָּקֵן:

– עִם מִי יִחְיֶה אָדָם בְּאֹשֶׁר וּרְנָנָה,

עִם אִשָׁה שְׁחֹרָה אוֹ לְבָנָה?

חָשַׁב הָאִישׁ וְחָשַׁב וּלְבַסּוֹף הֵשִׁיב:

– אִם תִּהְיֶה הָאִשָׁה צְנוּעָה וְנֶאֱמָנָה,

דִין הַשְׁחוֹרָה כְּדִין הַלְּבָנָה…

חִיֵּךְ הַזָּקֵן וְנָשַק לַטֹּוחֵן:

– הִנֵּה אַתָּה רִאשׁוֹן שֶׁהֵשִׁיב לִשְׁאֵלָתִי כַּהֲלָכָה

וְאַתָּה תִּזְכֶּה מִיָּדִי בְּמַתָּנָה יְקָרָה מִכֹּל – בַּחַיִּים.

הֵטִיל הַזָּקֵן עַל הַצָּעִיר שַרְשֶרֶת וְנֶעְלַם.

בַּעֲלוֹת הַשַּׁחַר, בָּדַק הַצָּעִיר וּמָצָא שֶהַשַּׁרְשֶׁרֶת

עֲשׂוּיָה זָהָב טָהוֹר.

קָם וְשָׁב לָאַרְמוֹן וְהַמֶּלֶךְ רָאָה

שֶׁהִנֵּה לָן הַבָּחוּר בַּטַּחֲנָה

וְיָצָא מִמֶּנָּה חַי, בָּרִיאְ ושָׁלֵם.

בִּקֵשׁ הַמֶּלֶךְ לִשְׁמֹעַ, מהַ קָּרָה בַּטַּחֲנָה בְּחֶשְׁכַּת הַלַּיְלָה.

סִפֵּר הַצָּעִיר לַמֶּלֶךְ עַל הַזָּקֵן,

עַל שְׁאֵלָתוֹ וְעַל הַתְשׁוּבָה שֶׁנָּתַן הוּא לְאוֹתָהּ שְׁאֵלָה.

חָקַק הַמֶּלֶךְ, שֶׁאוֹהֵב חָכְמָה הָיָה, בְּלִבּוֹ

אֶת דְבַר הַחָכְמָה שֶׁהֵשִׁיב הַצָּעִיר לֵאמֹר:

""אִם תִהְיֵה הָאִשָׁה צְנוּעָה וְנֶאֱמָנָה,

דִין הַשְּׁחֹרָה כְּדִין הַלְּבָנָה"".


בִּקֵּשׁ הַצָּעִיר מֵהַמֶּלֶךְ לְהַשְׁאִיר אֶת הַטַּחֲנָה בְּיָדָיו

וְהַמֶלֶךְ נֵאוֹת בְּרָצוֹן לְבַקָּשָתוֹ.

שָׁנִים רַבּוֹת טָחַן הַטּוֹחֵן הֶחָכַם בַּטַּחֲנָה

וְשֵׁמַע חָכְמָתוֹ יָשְׁרוֹ וְצִדְקָתוֹ יָצָא בְּכָל הַמְּדִינָה.",ספרות עברית חדשה
תקוה שריג,דע לך!,"מַעֲשֶׂה בְּשׁוֹטֶה אֶחָד, שֶׁהָיָה מְדַבֵּר כָּל מַה שֶּׁיָּדַע.

שָׁמַע דָּבָר אֵצֶל הָאֶחָד,

מִיָּד הָלַךְ וְסִפֵּר אֶת הַדָּבָר לַשֵּׁנִי.

וְכָךְ הָיָה מְסַכְסֵךְ בֵּין הַבְּרִיּוֹת כָּל הַיָּמִים

וְנַעֲשָׂה שָׂנוּא עֲלֵיהֶן מְאֹד.

בָּא לִפְנֵי חָכָם אֶחָד וְשָׁאַל אוֹתוֹ:

רַבִּי, מָה אֶעֱשֶׂה וְכָל הַבְּרִיּוֹת שׂוֹנְאוֹת אוֹתִי?
הֲרֵי כָּל מַה שֶּׁאֲנִי מְדַבֵּר הֵם דִּבְרֵי אֱמֶת לַאֲמִתָּם?!

אָמַר לוֹ הֶחָכָם לַשּׁוֹטֶה:

בְּנִי, דַּע לְךָ!
לֹא כָּל מַה שֶּׁאָדָם יוֹדֵעַ הוּא צָרִיךְ לוֹמַר,

אֲבָל כָּל מַה שֶּׁהוּא אוֹמֵר הוּא צָרִיךְ לָדַעַת…
",ספרות עברית חדשה
תקוה שריג,הם ברנר!,"בימיה הראשונים של בית־השיטה,

היה חדר־האוכל בצריף עלוב שעמד מול בניין א',

בו במקום שבנוייה בו כיום המכבסה המפוארת.

בצריף הזה אכלנו בוקר, צהריים וערב,

ואפילו גם ארוחת־ארבע, כי קומקום לא היה בחדר,

בוודאי לא עלי־תה או סוכר, לחם או ריבה, שום־כלום!

בחדר־האוכל הזה היו תלויות אז שתי תמונות

תמונותיהם של אנשים שאהבנו וכיבדנו מאוד מאוד:

האחת של ברל והשנייה של ברנר.

(כשתגדלו, תדעו מי היו ברל וברנר,

ובינתיים רק הקשיבו לסיפור, כדי שתזכרו אותו.)

יום אחד, חזרתי מגן־הירק בו עבדתי, עייפה ורעבה,

לקחתי את רן, בני הקטן – שהיה אז בן שנה וחצי והתחיל לא מזמן ללכת ולדבר,

והלכתי איתו לצריף חדר־האוכל, למצוא שם משהו לשים בפי.

מזגתי לי כוס תה, מרחתי לי פרוסת לחם בריבה,

וישבתי לי על ספסל ליד שולחן שעמד ליד הקיר, לאכול ולשתות.

על אותו קיר היתה תלויה תמונה של ברנר, בעל הזקן השחור.


בימים ההם, לא הסתובבו בקבוצה בחורים צעירים בעלי זקן

ולכן קראו הילדים לכל בעל זקן, “סבא”,

אפילו אם היה זקנם שחור כעורב, או אדום כאש…


פתאום טיפס ועלה רן על הספסל, לקח לו פרוסת לחם ביד,

טיפס ועלה גם על השולחן,

הושיט את הפרוסה אל תמונת ברנר בעל הזקן, ישר אל פיו ואמר:

– הַם בֶּ(ר)נֶר!",ספרות עברית חדשה
תקוה שריג,האכסניה המקפיצה את אורחיה,"פַּעַם אַחַת, יָצָא יְהוּדִי אֶחָד מֵאֶרֶץ־יִשְׂרָאֵל לְאַתּוּנָה.

נִכְנַס לְאַכְסַנְיָה אַחַת וְרָצָה לָלוּן בָּהּ.

רָאוּ יוֹשְׁבֵי אוֹתָהּ אַכְסַנְיָה שֶׁהָאוֹרֵחַ הַזֶּה זָר הוּא, וְאָמְרוּ לוֹ:

– הֶחְלַטְנוּ בֵּינֵינוּ, שֶׁאֵין אָנוּ מְקַבְּלִים אוֹרֵחַ,

עַד שֶׁלֹּא יִקְפֹּץ תְּחִלָּה שָׁלֹשׁ קְפִיצוֹת!

אָמַר לָהֶם:

– אֵינֵי יוֹדֵעַ אֵיךְ לִקְפֹּץ!

יַעֲמֹד אֶחָד מִכֶּם וְיִקְפֹּץ לְעֻמָּתִי, וְאֵדַע.

קָם אֶחָד מִן הַיּוֹשְׁבִים וְקָפַץ שָׁלֹשׁ קְפִיצוֹת.

קָפַץ קְפִיצָה אַחַת וְהִגִּיעַ לְאֶמְצַע הָאַכְסַנְיָה,

קָפַץ קְפִיצָה שְנִיָּה וְנִמְצָא לְפֶתַח הָאַכְסַנְיָה,

קָפַץ קְפִיצָה שְׁלִישִׁית – וְנִמְצָא מִחוּצָה לָהּ.

סָגַר הָאוֹרֵחַ אֶת דֶּלֶת הָאַכְסַנְיָה מֵאֲחוֹרֵי הַַמְקַפֵּץ,

וְאָמַר לְיוֹשְׁבֵי הָאַכְסַנְיָה:

– מַה שֶּׁבִּקַּשְׁתֶּם לַעֲשֹׂות לִי, עֲשִׂיתִי לָכֶם!
",ספרות עברית חדשה
תקוה שריג,האם הוא טלה או גור כלבים,"מַעֲשֶׂה בְּאָדָם אֶחָד לַמְדָן, גָּדוֹל בַּתּוֹרָה,

שֶׁלֹא חָלְקוּ לוֹ כָּבוֹד כְּפִי שֶׁהָיָה רוֹצֶה.

חָשַׁב הַלַּמְדָן בְּלִבּוֹ:

- מַה לִּי, כִּי אֶלְמַד תּוֹרָה

בַּיָּמִים וּבַלֵּילוֹת,

אִם אֵין חוֹלְקִים לִי כָּבוֹד?

מוּטָּב שֶׁאֶהְיֶה סוֹחֵר עָשִׁיר, גְּבִיר,

יִצְטָרְכוּ הָאֲנָשִׁים לְעֶזְרָתִי

וְיִתְּנוּ לִי כָּבוֹד.


יוֹם אֶחָד, עָרְכוּ חַכְמֵי תּוֹרָה סְעֻדָּה

וְהִזְמִינוּ גַם אֶת הַלַּמְדָן.

בָּא אֵלִיָּהוּ הַנָּבִיא לְאוֹתָה סְעֻדָּה בִּדְמוּת רוֹעֶה

וְשָׁאַל אֶת הַחֲכָמִים, שֶׁיָּשְׁבוּ מִסָבִיב לַשֻּׁלְחָן, שְׁאֵלָה:

- אֶתְמוֹל רָאִיתִי בָּעֵדֶר שֶׁלִּי כִּבְשָׂה אַחַת, הָעוֹמֶדֶת לְהַמְלִיט.

הַבֹּקֶר בָּאתִי לִרְאוֹת אֶת הַוָּלָד,

וְהִנֵּה הוּא דוֹמֶה לְגוּר כְּלָבִים.

הַאִם הוּא טָלֶה, אוֹ גוּר כְּלָבִים?

אָמְרוּ לוֹ הַחֲכָמִים:

- אִם לֹא רָאִיתָ בְּעֵינֶיךָ, שֶׁהַכִּבְשָׂה הִמְלִיטָה וָלָד זֶה –

אֵינֶנּוּ טָלֶה וּבְשָׂרוֹ אָסוּר לַאֲכִילָה.

אָמַר אוֹתוֹ לַמְדָן לְאֵלִיָּהוּ, שֶׁבָּא בִּדְמוּת רוֹעֶה:

- לֵךְ וְתֵן לִפְנֵי הַוָּלָד מַיִם.

אִם יְלַקֵּק אֶת הַמַּיִם בִּלְשׁוֹנוֹ, הוּא גוּר כְּלָבִים,

וְאִם יִשְׁתֶּה אוֹתָם בִּשְׂפָתָיו – הוּא טָלֶה.

אָמַר לוֹ אֵלִיָּהוּ הָ“רוֹעֶה”:

- כְּבָר עָשִׂיתִי נִסָּיוֹן זֶה פַּעֲמַיִם.

פַּעַם שָׁתָה בִּלְשׁוֹנוֹ וּפַעַם בִּשְׂפָתָיו!

אָמַר לוֹ הַלַּמְדָן:

- לֵךְ וּרְאֵה, אֵיךְ הוּא מַשְׁתִּין.

אִם יָרִים רַגְלוֹ הָאַחַת וְיַשְׁתִּין – הוּא גוּר כְּלָבִים

וְאִם יַשְׁתִּין וְאַרְבַּע רַגְלָיו עוֹמְדוֹת – הוּא טָלֶה.

אָמַר לוֹ אֵלִיָּהוּ הָ“רוֹעֶה”:

- כְּבָר רָאִיתִי אֵיךְ הוּא מַשְׁתִּין.

פַּעַם הוּא מֵרִים אֶת רַגְלוֹ הָאַחַת

וּפַעַם – אַרְבַּע רַגְלָיו עוֹמְדוֹת…

אָמַר לוֹ הַלַּמְדָן:

- לֵךְ וְהַשְׁלֵךְ אוֹתוֹ מֵרֹאשׁ הַגַּג.

אִם יִקְפֹּץ עַל רַגְלָיו – הוּא טָלֶה,

אִם יֵאָחֵז בְּצִפָּרְנֵי רַגְלָיו וְלֹא יִקְפֹּץ –

הוּא גוּר כְּלָבִים.

אָמַר לוֹ אֵלִיָּהוּ הָ“רוֹעֶה”:

- גַּם זֹאת עָשִׂיתִי כְּבָר.


pic. 3.png

פַּעַם קָפַץ עַל רַגְלָיו

וּפַעַם אָחַז בְּצִפָּרְנֵי רַגְלָיו.

אָמַר לוֹ הַלַּמְדָן:

- זֹאת עֲשֵׂה: שְׁחַט אוֹתוֹ

וְשִׂים נֵתַח מִבְּשָׂרוֹ עַל הָאֵשׁ.

אִם יִתְפַּשֵּׁט הַבָּשָׂר וְיִשָּׁאֵר חָלָק –

הוּא גוּר כְּלָבִים, וּבְשָׂרוֹ אָסוּר לַאֲכִילָה

אִם יִצְטַמֵּק וְיִתְקַמֵּט –

הוּא טָלֶה, וּבְשָׂרוֹ מֻתָּר.

אָמַר אֵלִיָּהוּ הַנָּבִיא הָ“רוֹעֶה” בְּקוֹל גָּדוֹל

וְהָיוּ כָּל הַחֲכָמִים מַקְשִׁיבִים לִדְבָרָיו:

- אַשְׁרֵיכֶם, שֶׁלַּמְדָן גָּדוֹל בַּתּוֹרָה כָּזֶה יוֹשֵׁב בְּתוֹכְכֶם.

תְּנוּ לוֹ כָּבוֹד וְהוֹשִׁיבוּהוּ בְּרֹאשׁ הַשֻּׁלְחָן,

כָּרָאוּי לְחָכָם כָּזֶה!

רָאוּ הַחֲכָמִים, כִּי נְכוֹנִים דִּבְרֵי הָ“רוֹעֶה”,

שָׂמוּ אֶת הַלַּמְדָן נַשִׂיא עֲלֵיהֶם

וְנָתְנוּ לוֹ כָּבוֹד גָּדוֹל,

וְכָל זֹאת בִּזְכוּתוֹ שֶׁל אֵלִיָּהוּ הַנָּבִיא,

זָכוּר לַטּוֹב.
",ספרות עברית חדשה
תקוה שריג,האקדח,"באותו אביב ממש, שבו נערכו תושבי שכונת “כרם” הקטנה לקראת פוגרום, גר נחום כבן השש בבית בן שתי קומות שגזוזטרה שלו צפתה על גן שנלר, במרחק מטרים מעבר לדרך.

“שנלר” היה בית־יתומים לילדים סוריים שבנו עבורם גרמנים נוצרים ממסדר הטמפלרים. נערים אלה היו שונאי־יהודים, אכזריים מאוד ומתנכלים מדי פעם לילדי שכונת כרם באבנים ובמכות.

מגדל־שעון היה לשנלר שקצב בפעמון את הימים והלילות של ירושלים הקטנה מדי רבע שעה, והיה מתקשר בדמיון הילדים עם נערי שנלר הרשעים.

יום אחד הופיעו שני בחורים חלוצים בבית מגוריו של נחום.

הם היו חסונים ושזופים, לבושים מכנסיים קצרים וחולצות מופשלות־שרוולים צחורי־שיניים ויפי תואר והעיקר – ראשיהם תלתלים בלונדיניים, ללא כיפה, או כובע!

נחום שקיבל את פניהם, כמעט ובלע לשונו מרוב התפעלות

מבחורים אלה, שקראו להם “חלוצים”.

הילד קרא לאמו והם הודיעו לה שהופקדו לשמור על השכונה מפני הערבים מליפתה, הכפר הערבי הלא־רחוק, והם רוצים להכין על הגזוזטרה הפונה לשנלר, אבנים ועוד כל מיני “דברים”…

ואם אמנם יופיעו הערבים ויתנפלו על השכונה – יירו בהם מן הגזוזטרה שלה…

נחום נדלק: הבחורים ומה שתכננו, הקסימו אתו.

הוא דאג להם למים צוננים מן הג’רה הגדולה והביא להם פת־בשמן,

עגבניות ומלפפונים והם הרשו לו לראות את כל מעשיהם.


פוגרום בשכונה לא היה, אבל קשרים עם הבחורים נקשרו, ועוד איך.

הבחורים אפילו הוליכו אותו פעם אל אוהליהם ב“ראטיסבון”, רחביה של ימינו. הוא הבחין שם, באותו ביקור, שבחורים עבדו במחצבה ובבניין וזו הייתה לו הפעם הראשונה שראה יהודים עובדים בעבודת הבניין.

הוא הבחין שם שאפילו בחורות יושבות ודופקות חצץ ומה שמדהים מכול – שיש להם ולהן אקדחים…

כשגדל נחום ידע, שהיו אלה בחורי “גדוד־העבודה”

שהיו מראשוני “ההגנה” בירושלים.


לנחום היו חברים טובים ערביים. פעם אחת הציע לו ילד ערבי אקדח למכירה. מה הבין באקדחים?

הוא ביקש כסף מאמו וקנה את האקדח בעשרים־וחמישה גרוש־מצרי

שהיה אז, בימי השלטון הבריטי הראשונים, כסף המדינה. הסכום היה גדול. את האקדח שקנה הכניס לשקיק־בד שהיניח מתחת לכרו

והיה מצחצח אותו בכל יום מחדש במחבוא ונהנה מן הברק העמום ומן הריח.


רק כעבור שנים מספר התברר לו – שלאותו אקדח חסר נקר –

ואז נתן אותו במתנה לילד קטן אחר – ועשה אותו למאושר.
",ספרות עברית חדשה
תקוה שריג,הבלענים הענקים,"רַבָּה בַּר־בַּר־חָנָה, אֶחָד מֵחַכְמֵי הַתַּלְמוּד, גֻּזְמַאי גָּדוֹל הָיָה

וְהִשְׁמִיעַ גֻּזמְאוֹתָיו בְּכָל פַּעַם שֶׁרָצָה לְעוֹרֵר בְּתַלְמִידָיו שִׂמְחַת לִמּוּד תּוֹרָה.

פַּעַם אַחַת, אָמַר לְתַלְמִידָיו:

– אֲנִי רָאִיתִי צְפַרְדֵּעַ שֶׁהָיְתָה כְּמִגְדָּל!

בָּא תַּנִין וּבָלַע אֶת הַצְּפַרְדֵּעַ;

בָּא עוֹרֵב וּבָלַע אֶת הַתַּנִּין;

טִפֵּס הַתַּנִּין וְיָשַׁב בְּרׂאשׁ אִילָן!

בּוֹא וּרְאֵה כַּמָּה גָּדוֹל כּוֹחוֹ שֶׁל אוֹתוֹ אִילָן…",ספרות עברית חדשה
תקוה שריג,הגור האסופי,"וְאֶת “זְאֵבָה” שֶׁל צְבִי הָרַפְתָּן מִי זוֹכֵר?

פַּעַם הִמְלִיטָה זְאֵבָה גּוּרִים רַבִּים: שְׁמוֹנָה, אוֹ אוּלַי

אֲפִלּוּ תִּשְׁעָה! הִמְלִיטָה, חָלְתָה וָמֵתָה. צְבִי הִשְׁקָה

אֶת הַגּוּרִים הַיְתוֹמִים חָלָב מִבַּקְבּוּק בַּעַל פִּטְמָה.

אוּלָם אֶחׂד מֵהֶם, הַקָּטָן וְהֶחָלוּשׁ מִכֻּלָּם, לֹא הִצְלִיחַ

לִלְמֹד לִינֹק מִן הַפִּטְמָה שֶׁבַּבַּקְבּוּק. הַגּוּר הַזֶּה הָיָה

“זְאֵב” טָהוֹר. זֹאת אוֹמֶרֶת כֶּלֶב יָקָר מְאּד: גַּם הָאָב

וְגַם הָאֵם הָיוּ “זְאֵבִים” טְהוֹרִים. כֻּלָּם נוֹלְדוּ עִם צִפֹּרֶן

עַל קַרְסֻלָּם, שֶׁהוּא הַסִּימָן שֶׁל “זְאֵב” טָהוֹר.

מַה לַּעֲשׂוֹת בַּגּוּר הַיָּתוֹם, הָעַקְשָׁן?

הִצִּיעַ צְבִי לְרִבְקָה, לְהַכְנִיס אֶת הַגּוּרוֹן הַזֶּה בֵּין

גּוּרֶיהָ שֶׁל לַאסִי, שֶׁגַּם הִיא הִמְלִיטָה, בְּדִיּוּק בְּאוֹתוֹ

זְמַן חֲמִשָּׁה גּוּרִים.

לְשֵׁם מָה? נוּ, פָּשׁוּט מְאֹד, כְּדֵי שֶׁלַּאסִי תְּאַמֵּץ אוֹתוֹ

לָהּ לְבֵן, וְתֵינִיק אוֹתוֹ מִחֲלָבָהּ! מוּבָן שֶׁלֹא צְבִי בְּעַצְמוֹ

עָשָׂה זֹאת, הוּא לֹא הָיָה מַצְלִיחַ בְּשׁוּם אֹפֶן! רַק

רִבְקָה, אוּלַי תַּצְלִיחַ.

הִיא הֵבִיאָה אֶת הַגּוּר הַיָּתוֹם שֶׁל “זְאֵבָה” וּמָסְרָה

אוֹתוֹ לִידֵי אִיצִיק הַגָּדוֹל. אֶת לַאסִי קָרְאָה הַחוּצָה

וְנָתְנָה לָהּ דַיְסָה טוֹבָה, חַמָּה וּמְתוּקָה. כְּשֶׁיָּצְאָה לַאסִי

הַחוּצָה, נִגַּשׁ אִיצִיק בְּשֶׁקֶט, וְהִנִּיחַ אֶת הַגּוּר הַיָּתוֹם

לְתוֹךְ עֲרֵמַת הַגּוּרִים, גּוּרֶיהָ שֶׁל לַאסִי. הוּא לְגַמְרֵי

לֹא דָמָה לָהֶם! הֲרֵי הוּא הָיָה “זְאֵב” וְהֵם – לֹא.

כְּשֶׁחָזְרָה לַאסִי אֶל גּוּרֶיהָ, עָמְדוּ כָּל הַיְלָדִים בִּדְמָמָה

וְהִסְתַּכְּלוּ בַּמַחֲזֶה. אַף אֶחָד לֹא סִפֵּר לָהּ מַה קָּרָה.

אֲפִלוּ לֹא תִּרְצָה הַקְּטַנְטַנָּה וְהַפַּטְפְּטָנִית. גַּם הִיא

עָמְדָה, אֶצְבָּעָהּ תְּקוּעָה בְּפִיהָ וְהִתְבּוֹנְנָה. כְּבָר בַּפֶּתַח,

הִתְעַכְּבָה לַאסִי, רִחְרְחָה בָּאֲוִיר וְהִתְחִילָה נוֹהֶמֶת.

אַחַר־כַּךְ פָּסְעָה בִּזְהִירוּת אֶל גּוּרֶיהָ נָבְרָה בֵּינֵיהֶם

בְּנַהַמָהּ, תָּפְסָה אֶת הַגּוּר הַזָּר בְּשִׁנֶּיהָ וְזָרְקָה אוֹתוֹ

בְּזַעַם, לְאֶמְצַע הַחֶדֶר. הִיא הִבִּיטָה מִסָּבִיב, עַל כָּל

הַיְלָדִים, כְּמִי שֶׁשּׁוֹאֶלֶת:

– מִי עָשָׂה זֹאת? מִי הִכְנִיס גּוּר זָר לְבֵין הַגּוּרִים שֶׁלִּי?

אֲבָל הַיְלָדִים לֹא גִּלּוּ. אַף אֶחָד! אֲחָדִים מָצְצוּ, כְּמוֹ

תִּרְצָה; אֲחֵרִים – עָמְדוּ עַל רֶגֶל אַחַת, אוֹ שֶׁסִּלְסְלוּ

לָהֶם תַּלְתָּל. פִּתְאֹם נָחָה עֵינָהּ שֶׁל לָאסִי עַל דִּינָה,

שֶׁעָבְדָה בְּמִקְרֶה בְּאוֹתוֹ יוֹם בַּגַּן.

–אֲהַה! בְּוַדַּאי זוֹ הִיא – חָשְׁבָה לַאסִי. קָפְצָה עָלֶיהָ

וְנָשְׁכָה אוֹתָהּ בְּרַגְלָהּ.

אבל היא לא בכתה.png

לְדִינָה כָּאֲבָה מְאֹד הָרֶגֶל, אֲבָל הִיא לֹא בָּכְתָה,

וַאֲפִלּוּ לֹא כָּעֲסָה עַל לַאסִי. הִיא רַק חָבְשָׁה אֶת

הַפֶּצַע, אַחֲרֵי שֶׁצָּבְעָה אוֹתוֹ בִּקְצָת “סָגֹל” וְדַי. אַף

אֶחָד לֹא כָּעַס עַל לַאסִי. כֻּלָּם הֵבִינוּ שֶׁהִיא הִתְרַגְּזָה,

כִּי רִמּוּ אוֹתָהּ.

וּמֶה עָשְׂתָה לַאסִי?

הִיא הִתְרוֹצְצָה, פַּעַם אֶל הַגּוּר הַיָּתוֹם, פַּעַם אֶל

הַגּוּרִים שֶׁלָּהּ. הֵרִיחָה אוֹתוֹ וְהֵרִיחָה אוֹתָם. הִסְתַּכְּלָה

מִסָּבִיב, אֶל כָּל מַעְגַּל הָעֵינַיִם שֶׁל הַיְלָדִים שֶׁעָמְדוּ

מִסָּבִיב, וּכְמוֹ שָׁאֲלָה אוֹתָם: – מַה לַעֲשׂוֹת?לְקַבֵּל אֶת

הַיָּתוֹם, אוֹ לִזְרֹק אוֹתוֹ?… הַגִּידוּ לִי, תְּנוּ לִי עֵצָה!

אַבָל הַיְלָדִים לֹא אָמְרוּ לָהּ כְּלוּם. הֵם רַק הִתְבּוֹנְנוּ

וְשָׁתְקוּ.

לְבַסּוֹף הֶחְלִיטָה לַאסִי בְּעַצְמָהּ: הִיא לִקְּקָה הֵיטֵב

הֵיטֵב אֶת הַגּוּר הַזָּר הֵרִיחָה אוֹתוֹ שׁוּב וָשׁוּב, וּלְבַסוֹף,

תָפְסָה אוֹתוֹ בְּשִׁנֶּיהָ, וְהִנִּיחָה אוֹתוֹ בִּזְהִירוּת בַּחֲזָרָה

לְבֵין גּוּרֶיהָ. עַכְשָׁו רָבְצָה לָהּ וְנָתְנָה לְכֻלָּם בְּיַחַד לִינֹק

מֵעֲטִינֶיהָ, גַּם לַגּוּר הַיָּתוֹם, הָאֲסוּפִי, שֶׁהָיָה צָמֵא

מִכֻּלָּם. מֵאָז מֵתָה אִמּוֹ לֹא שָׁתָה אַף טִפַּת חָלָב אַחַת.

אִיצִיק פֶּרַח, שֶׁעַיִן חַדָּה הָיְתָה לוֹ, אָמַר, שֶׁלַּאסִי אַף

פַּעַם לֹא לִקְּקָה אֶת הַגוּר הַיָּתוֹם כְּמוֹ אֶת הַגּוּרִים

שֶׁלָּה, אֶלָּא טִיפּ־טִפָּה אַחֶרֶת. הוּא הָיָה לָהּ בֵּן חוֹרֵג.

כָּךְ אִמְּצָה לָה לַאסִי אֶת הַ“זְאֵבוֹן” שֶׁגָּדַל וְהָיָה כֶּלֶב

“זְאֵב” גָּדוֹל וְיָפֶה, שֶׁהָיָה אֲסוּפִי וְקָרְאוּ לוֹ בְּקִצּוּר

“סוּפִי”.

יָמִים רַבִּים עוֹד הָיְתָה לַאסִי רוֹטֶנֶת עַל דִּינָה כְּאִלּוּ

הָיְתָה הִיא שֶׁהֵבִיאָה אֶת הַגּוּר הַזָּר אֶל בֵּין גּוּרֶיה, אַף

כִּי דִינָה לֹא עָשְׂתָה זֹאת כְּלָל וּכְלָל.
",ספרות עברית חדשה
תקוה שריג,הגחלילית,"יֶלֶד אֶחָד רָאָה גַּחְלִילִית בְּחֶשְׁכַת הַלַּיְלָה.

פָּחַד מִפָּנֶיהָ מְאֹד וְהִתְחִיל צוֹוֵחַ.

אָמְרָה לוֹ אִמּוֹ:

– מִפְּנֵי הַגַּחְלִילִית אַתָּה מְפַחֵד?

כַּמָּה שׁוֹטֶה אַתָּה בְּנִי!

הֲלֹא הַגַּחְלִילִית, רַק בַּלַּילָה הִיא ‘גַּחֶלֶת לוֹהֶטֶת’,

אֲבָל בַּבֹּקֶר – הֲלֹא אֵינָהּ אֶלָא תּוֹלַעַת…",ספרות עברית חדשה
תקוה שריג,בחכם עיניו בראשו,"אָדָם אֶחָד נִכְנַס לְגִנָּה זָרָה, לָקַט תּוּתִים וְאָכַל.

רָץ בַּעַל הַגִּנָּה אַחֲרָיו וְאָמַר לוֹ:

מַה יֵּשׁ לְךָ בְּיָדֶיךָ!?
אָמַר הַגַּנָּב כְּשֶׁהוּא מַרְאֶה כַּפּוֹת יָדָיו:

רְאֵה, אֵין בְּיָדִי כְּלוּם!
הִכָּה אוֹתוֹ בַּעַל הַגִּנָּה מַכּוֹת נֶאֱמָנוֹת,

כִּי רָאָה אֶת יְדֵי הַגַּנָּב שֶׁהָיוּ אֲדֻמּוֹת מִמִּיץ הַתּוּתִים…
",ספרות עברית חדשה
תקוה שריג,הולדת השיר אור וירושלים,"מה שהייתה ציון ליהודים בגולה,

הייתה ירושלים לילדינו, חמשת אהובינו,

חמש אצבעות כף ידנו.

מבלי משים ניטוו סיפורי־ילדות שלנו בירושלים

ונעשו להם למיתוס.


ביום הלווית אם נחום, יוכ’קה עליה השלום,

בד' שבט תשכ""ה, נסענו במשאית לירושלים,

עם ארונה, למקום קבורתה, על פי צוואתה.

היה זה יום סגריר איום, יום של סערה וגשם זלעפות.

אבל כשהיגענו לשער הגיא, ולאורך כל העלייה

לירושלים –

הבהיקה פתאום השמש בין העבים

וקשת אדירה חבקה את השחקים, מקצה עד קצה.

בשמים נקרעו היכלות של טורקיז זורחים באור אדיר.

עצי האורן, משני צידי הכביש, נדלקו בריבואות יהלומים.

פתאום פגשו עיני בעיני יוסף.

ראיתי בהן מבט רוגש בעונג אין קץ.


בוקר אחד בינואר 1972, הביא לי יוסף

דף נייר מרוט ממחברת ואמר לי:

– ראי, אמא, דובי כרמל הזמין אצלי שיר על ירושלים,

בשביל הגבעטרון, שישיר אותו בתיאטרון־ירושלים,

ביום־ירושלים.

זה שווה משהו? – שאלו עיניו.

קראתי את השיר, שהיה כתוב בשטף,

ללא תיקון כלשהו, שקול ומחורז, מושלם.

– זה מקסים, בן! (זה היה שם החיבה שלי ליוסף)

זו ממש ירושלים, כשבאים אליה מן החוץ,

זהו ממש אור ירושלים!

הוא הביט בעיני ושוב ראיתי בהן אותו מבט שזכרתי,

מיום קבורתה של סבתא יוכבד עליה השלום,

בעלייה לירושלים, לפני שבע שנים.

– ומנגינה לשיר? – שאלתי.

יוסף הוציא מכיסו עוד דף נייר מרוט ממחברת

ועליו רשומים תווי השיר.

– יש – אמר.

רשמתי הבוקר גם את המלים וגם את הלחן.

שני הדפים האלה שמורים עימי.


שיר זה, “אור וירושלים” כבר מושר כיום רבות בארץ

נשמע בארצות העולם,

עמית שמע אותו מן הרדיו במסעדה לבנונית בלבנון,

בת־גיסתי שמעה אותו ביפן.

רבים שמעו אותו גם בארה""ב.

ואולי הוא “היהלום” המרומז בשירו של יוסף, שיתקיים ב“נבל העשור” – זכר למלחמת־ העשרה בתשרי תשל""ד?


כך נולד השיר.",ספרות עברית חדשה
תקוה שריג,הטבעת,"חנה היא קרובת משפחה רחוקה


מאז הבוקר, היינו רכונות יחדיו מעל לערימת עופות שחוטים ומרוטים.

אלה נשחטו לקראת חג הפסח שעמד לבוא עלינו, וככל הנראה, שלא לטובה….

ימי שרב לוהטים, קלקולים בקווי המים, השריפה בדיר ולהבדיל,

אוטובוסים תכופים, שופעי אורחים…

מקצתן של אותן מכות כבר התחלנו טועמים מאז פרוס ניסן,

ולקראת החג גופו – עוד ציפינו למלקוש.

בשנים האחרונות ואפילו בשנות בצורת, בחר לו זה לרדת על ראשינו,

דווקא כשהיינו יוצאים בסך לקציר העומר.


העופות השחוטים, שהיינו מורטות נוצותיהם, היו מונחים על גבי מדף נמוך,

כשגרונותיהם השסועים מדולדלים, כלםי מטה, ומזרזפים דמיהם על העיניים הקרושות.

אף שלא הייתי מן הסלדניות המובהקות, היסבתי עיני מראותם.

בכל פעם שעשיתי כך, נחו עיני על ידיה של חנה, שכנתי לעבודה.

מתוך הדם, הפרש והנוצות, בהקה לעומתי, על אחת מאצבעותיה, טבעת זהב מוזרה.

עבה היתה ומיושנת מאוד, ואבן לה בתווך, כמין פטמה אדומה אבל מבהיקה.

על אמת־ידה השנייה בלטו בכחול ספרות מקועקעות.


ידעתי, אף כי לא מפיה, שחנה מניצולות השואה היא.

כבר עבדנו יחיד ימים אחדים ושוחחנו בעניינים רבים ושונים.

תמיד היינו נעצרות כשקרבנו לתחום הדברים ההם.

את סיפור חייה שמעתי, קטועות, מפי קרובתנו המשותפת.

שם חפרה בקלשון, נהגה עגלה העירה למכור תוצרת, וחטבה עצים, כיבסה בישלה.

גם עתה בוערת העבודה תחת ידיה, ואין לה מתחרות.

מעוטת השכלה חנה ולא למדה אף בבית־ספר עממי.

עם זאת חוננה האשה בכישרון־סיפור נדיר.

כשהיא מתחילה לתאר מעשה שהיה, הנך ננעץ ממש אל תוך המעשה.

את סיפור חייה שמעתי עכשיו קטעים קטעים.


זכרתי, ממה ששמעתי, ששכבה פצועה בתוך בור־ההריגה ביחד עם כל יהודי העיירה.

בתה בת השש ובעלה, הירויים למוות, שוכבים מעליה.

זכרתי, שבהיותה פצועה והכרתה מעורפלת, זחלה, שלא ברצונה, שלא בידיעתה, כחיה,

ליער – – – וביער – – – ובנהר הקרח – – – והיא הרה – – –

לאחר־מכן נצודה וצורפה לשיירת־יהודים מובלים מזרחה – –

ובתוך הצעידה היפילה את ולדה, בהליכה; אף לכרוע ארצה לא נתנו לה הגרמנים. – –

הגברים הצועדים בשיירה מסיבים עיניהם מראות,

פושטים בגדיהם וזורקים אותם לעברה, לספוג דמיה,

והקתות הולמות בקדקדיהם – – –


עכשיו נטרדתי בשל הטבעת הזו שלה.

ברור שאין זו טבעת־נישואין, חנה אשה בודדה עכשיו.

זכרתי שאת חנה אין שואלים שאלות. קשת־רוח היא וזעפנית,

אבל כשהיא פותחת בסיפור – מקשיבים. מקשיבים מאד.

לא שאלתי דבר בעניין הטבעת, אף שזו הציקה לי יותר ויותר.

עיני הן שהסגירוני.

חנה נתנה בי לפתע מבט חכם בעיניה האפורות, הכול־יודעות, ואמרה:

אני רואה שאת סקרנית מאוד לדעת מהי הטבעת המשונה הזו שלי, מה?

הינהנתי לה בחיוך רפה, כמי שנתפס בקלקלתו

והיא סיפרה לי, ביידיש עסיסית:

…כשהכל נגמר – עלה השחר, שחר של יום אור לאחר סיוט.

נפערו שערי הברזל של המחנות. ארובות בתי־המשרפות־ליהודים שבתו.

ריח מתקתק ומחליא שלט בכול ולא היה ממנו מנוס. ריח בשר־אדם.

המתים מתו. והחיים רצו יותר מהכול – לחיות.

פשטנו בכל הדרכים וצעדנו מערבה. אפורים. עירומים למחצה. רעבים. צמאים. מיובשים. מאוגרפים וממורפקים.

גם אני צעדתי. לבדי, בידיים ריקות. ראשי גלוח. פי – ריק משיניים.

כל לבושי – שמלת־נייר ומעיל מרוט שקיבלתי מחייל רוסי,

ממשחררי המחנה.

ואין לי ולא כלום: לא תעודה. לא פרוטה. לא מטרה. לא כתובת.

ריקה ומנוערת. רק אני וגופי.

עיני נסתנוורו ובהו בתדהמה בירוק ובתכלת:

– הייתכן? כבישים רצים, בתים מפשילים גגות אדומים, גני־ירק מפזזים?

מקשאות, שדות? פלגים? יער מרקד?

וכל אלה חגים ונעים סביבי ומאיימים לבלוע אותי – –

והינה גם אנשים! עוד יש אנשים בעולם!

לא תליינים באפור. גם לא מקקי־אדם, לא שדודים כמונו, הקצטניקים. לא מוזלמנים.

אנשים! פשוט אנשים חיים! (“לעבעדיגע מענשן!”)

התגברתי על הסחרחורת וצעדתי משאית רדפה אחרי.

קפצתי לתעלה שבצד הדרך, נבעתת.

חבקתי עפר. המשאית הישיגה אותי ונעצרה.

– סוף. עוד סוף – חשבתי באימה.

מן המשאית קפץ הנהג.

בחור צעיר בלונדיני (“אשיינער שייגץ”), שדיבר רוסית.

הוא הרגיע אותי, ואמר לי לקום,

הוא צחק אלי ברחמים (“מיט רחמונעס”).

האמנתי לו. הזדקפתי וצעדתי אחריו כמהופנטת. עליתי לתאו במשאית ונסעתי.

חום ענוג ומתק עז נתפשטו בכל גופי. דמעות. מה טובות היו הדמעות.

בפעם הראשונה מאז, הן נשפכו וניגרו ללא הפוגה, והאבן שבליבי כמו המסה…

המשאית נסעה, אני בכיתי והנהג הביט בי, מדי פעם, בעיניים לחות,

מפטיר מילה במבוכה והדרך רצה לקראתנו כבחלום…

היגענו לעיר אחת, השד יודע מה שמה.

שם כיוון אותי השייגץ לבית גדול.

מסביבו רחשו יהודים מעוותים כמוני, שלדים.

לתדהמתי נוכחתי, שהיגעתי לעיר אשר בה פועלת רכבת,

שתוכל להביא אותי לעיירתי, תוך נסיעת שעות אחדות בלבד.

כל כך קרוב, היה העולם ההוא לעולם הזה

ואני לא ידעתי!

קיבלתי בגדים, נעליים, “תעודת־עקורה” וקצת כסף,

ושוטטתי ברחובות העיר ההרוסה המלאה פליטים,

מצפה למועד הרכבת לעבר עיירתי. הביתה.

בפעם הראשונה עלתה בדעתי השאלה,

האם הבית שלי עומד? האם בכלל נשאר משהו ומישהו בעיירה?


וכבר הייתי מהלכת ברחוב שלנו.

כבאותם ימים רחוקים צועדות הפרות למרעה.

כאז, מתנשאים הדחלילים הצבעוניים בגינות־הירק, הצוהלות ברענן, מאחורי הגדרות.

גויות בריאות־בשר, בשמלות־כותן כחולות מפסיעות בטוחות,

כביכול הן צומחות ומתמרות מן הקרקע.

אני מכירה את כולן בשמותיהן ואילו הן – תוהות לעברי,

מושכות בכיתפיהן ומלעיגות. הן אינן מכירות צל שכמותי…

והינה הבית, הבית שלנו.


כל החלונות והפתחים קרועים לרווחה.

מצעים מתאווררים בחמה: הכסתות, הכסתות שלי! אדומות ותופחות,

כסתות שהיו אמא וסבתא מפטמות בפוך משובח וצחור, בלילות החורף, בחדר הגדול – –

אשה צעירה יושבת כאן על המפתן שלי, של הבית שלי והתינוק יונק משדה…

דומה, שהיא מסתכלת בי, במבט בוחן, חושד.

הסתמרתי, ומיהרתי להסב עיני.

לא. אני לא אתן לה להכיר אותי!

הינה האגוזה – גדולה וירוקה. האגס עמוס פרי־קיץ לעייפה.

האכסדרה המזוגגת יורה חיצי־קרני־שמש בכל צבעי הקשת.

את האכסדרה הזאת בנה אחי…

עצים אלה נטע סבא…

כל אלה שלי. שלי.

לא. לא חלמתי לראות כאן את הורי ואת אחַי –

ננעץ בי שיפוד של כאב שלא ידעתי כמותו,

מאז זחלתי ביער ודם בעלי, בתי ותינוקי ספוג בבגדי.

נעצתי בבית עיניים כלות. עמדתי לרגע, מהססת,

אך מייד שבתי אל עצמי והמשכתי בצעדה, במעלה הרחוב.

כמאליו הובילו אותי רגלי לביתה של קטיושה הזקנה, המינקת שלי.

האפשר והיא עוד חיה?

מה נפלאה אהבתי לגויה הזקנה הזו (“אנאלטא גוייעטע, אבער א גאלדענע”).


וכבר היגעתי לביקתת הזקנה, בחצר ביתנו.

עודנה ניצבת. דלה, אובדת בסבך־עזובה של עצים ושיחים.

הדפתי בקלות את הפשפש הרעוע וצעדתי על השביל המוביל את הביקתה.

העצים, גם כאן, כבדים בפרי. הנתיב מגודל פרע בעשב רווה.

כלב זקן מאוד, חסר שיניים כמוני, מסתמר, מתכונן לנבוח,

אך במהרה הוא נרגע ומכשכש לי בזנבו בידידות.

האומנם היכיר אותי? הוא המיודע הראשון מעולמי הישן – –

שמתי כף־ידי, רועדת כולי, על כף המנעול.

לפני בחדר אפל ודחוס – קטיושה!

הינה היא יושבת הגויה הישישה וסורגת. קמוטה. מרעידה.

האומנם כך היא יושבת מאז,

וכל הרוחות הנוראות החליקו על כתליה ולא חדרו פנימה?

לא אש־אויב, לא רעב, לא מגיפות, לא חיות־אדם?


– מי זה? – שואלת הזקנה בקול ניחר, ומפנה פניה לעבר הפתח.

אני רואה שעיניה סומות, עיוורת לגמרי.

– אני, הנק’ה!

והגויה, ללא צל פתיעה זוכרת את קולי, ומשיבה לי:

– הנק’ה? בתי הנק’ה?… את חיה?…

בואי ואנשקך… סוף־סוף… את לבדך?..

אני יושבת על ריצפת העץ, לרגליה, ולרגע אני שוב קטנה. קטנטנה.

אני באה בשליחות אמא, להביא לקטיושה מרקחת1־דודבנים.

וטוב. ושלום. ויש גג ומעוז לאחוז בו.

– הנק’ה, חנק’ה, בתי.

כבר מאה פעמים בא מלאך־המוות ליטול נשמתי ולא נטל…

בעלת־חוב הייתי.

לא יכולתי למות בטרם אחזיר לכם את הטבעת…

– איזו טבעת? – אני שואלת וניעורה מן ההזיה בה שקעתי לשניית־נצח.

– קטיושה, סבתא טובה, איפה כולם?

איפה אמי? איפה אבי?

איפה האחים שלי והאחיות איפה כולם?! –

אני שואגת ומצמידה את מצחי אל ברכיה הגרומות של הגויה הסומית, ומתייפחת.

אני בוכה ובוכה, וידה הקשויה והרועדת של הזקנה

מחליקה שערותי. מחליקה ומקילה, מחליקה ונוטלת.

ואוצר הדמעות מידלדל והולך. עד שהוא תם.

רגועה ומפויסת כילדה קטנה אני יושבת שם

ושומעת סיפורה של קטיושה כבערפל.

– אינם, בתי. אף אחד איננו. ברחו… נשחטו…

את אברמ’ל אחיך, שנשאר כאן אחרון, עם אשתו ותינוקם שאך נולד –

רצח בני, סטאש’ק.

עכשיו הוא, הרוצח, גר בביתכם.

אם תראי שם אשה ותינוק – אשתו היא זו עם תינוקו. כלתי עם נכדי.


אני נזכרת וסומרת לשנייה לזכר המבט שהטילה בי ההיא,

הרוצחת, כשצעדתי על־יד ביתה.

– בבית שלכם יושב בני הרוצח. הוא מעבד את האדמה שלכם.

הוא חולב את הפרות שלכם.

ואלוהים שותק. וכולם שותקים. יש רחימא – אומרת הזקנה.

– אחרי ששלכם ברחו מכאן, – המשיכה –

ומי שלא ברח נרצח, כמו אברמ’ל אחיך,

היה פה שוד גדול ונורא בכל בתי היהודים. אז עדיין גרתי בביתי הישן.

יום אחד הלכתי לביתכם. לראות מה עוללו לו.

ביתכם עמד עדיין ריק באותו יום.

חיפשתי, חיפשתי. מה חיפשתי?

אולי גם כן לתפוס משהו, כמו כל האחרים? לא אשבע לך שלא…

ידעתי מקומו של מטמון שטמנה אמך באדן החלון. אותו חיפשתי.

אמך בעצמה הראתה לי אותו, יומיים בלבד, לפני שלקחו אותה הגרמנים הארורים.

לא. השודדים לא נגעו באבן.

היא היתה מונחת בדיוק במקום ובאופן שרק אמך ידעה להניחה. פתחתי.

לא היה שם מאומה. אמך שקראה לי והראתה לי אותו,

על־מנת שאמסור אותו לידי מי שיחזור, כנראה התחרטה ולקחה הכול.

ליתר ביטחון נתתי ידי בחור בקטן, כי עיני כמעט סומות היו כבר אז.

בתוך האבק הרגשתי בטבעת!

את יודעת, הטבעת הישנה עם האבן האדומה,

שאמא שלך קיבלה מסבתא שלה ושמרה עליה כל־כך…

והינה טבעת זו הייתה בידי.

למה השאירה אותה אמך באבק החור? לא־אפשר שבמקרה!

טבעת זו הייתה יקרה לה מכל תכשיטיה ואני, הנק’ה, לקחתי, את הטבעת.

נתתי בה אצבעי. הביטי!

התבוננתי באצבעה המעוותת של קטיושה, באבן האדומה,

והיה לי כאילו אני מביטה בעיני אמא. אמא שלי!

– הינה היא, הנק’ה – לחשה הזקנה – קחי.

הלא בזכותה לא לקח אותי מלאך־המוות.

בעלת־חוב הייתי. קחי אותה לך ותהי לך למזל.

ואני, אמות לי הפעם, ישו רחימא – –

נתתי את אצבעי בטבעת של אמא.

היבטתי פעם בטבעת ופעם במינקת שלי הישישה,

שראשה השב הרעיד באפלולית הביקתה.


שוב הלך הרחוב בחמה, מואר וחמים.

פניתי מבלי משים לעבר ביתי,

אך מייד סבתי על עקבי לכיוון ההפוך.

הוצאתי את שתי ידי מכיסי שמלתי וצעדתי נמרצות.

הטבעת באצבעי שלחה חום וחיים בכל גופי.

ידעתי שבכל פעם שאביט בה – תביט לעומתי,

מן האבן האדומה – עין של אמא, עינה הכחולה.


– עכשיו מבינה את – הביטה בי חנה בעיניה החכמות –

למה לי טבעת משונה וישנה זו?

היא פשוט כל מה שיש לי מהעולם ההוא, מאמע שלי, זיסע מאמע מיינע.",ספרות עברית חדשה
תקוה שריג,הטבעת שבבהמות צריכה שוט,"""זְכֹר, בְּנִי,

כּי הַטּוֹבָה בַּבְּהֵמוֹת צְרִיכָה שׁוֹט,

הַטּוֹבָה בַּסְּפִינוֹת – מָשׁוֹט,

הַכְּשֵׁרָה בַּנָּשִׁים – בַּעַל,

הַחֲזָקָה בָּרַגְלַיִם - נַעַל,

הַטּוֹבָה בַּקָּרָחוֹת – מִגְבַּעַת,

הַיָּפָה בָּאֶצְבָּעוֹת – טַבַּעַת,

הַטּוֹב בַּנְּחָשִׁים – רְצִיצָה,

הַקָּטָן בַּצִּפְעוֹנִים – בֵּיצָה,

וְהֶחָכָם בָּאֲנָשִׁים צָרִיךְ לִשְׁאֹל עֵצָה!""
",ספרות עברית חדשה
תקוה שריג,הכד השבור של דווידקה,"את דווידקה ירשנו ממשק עין־חרוד, שעלה להתיישבות,

לגבעת קומי, בעמק יזרעאל.

ירשנו אותו יחד עם כל הרכוש: עם צריף חדר־האכילה הענק,

והדקל המתנשא ברחבה שלפניו;

עם צריפי המגורים האפורים, שבורי השמשות ופעורי הפתחים;

עם הגלבוע, עם החורשה ועם מעיין־חרוד והנחל;

ועם כל אלה, את דווידקה!

הוא הופיע לקראתנו מבין עצים, פרוע רעמה,

צחור שיניים, רחב־לב, מחייך ומצייר!

דווידקה פשוט סירב לעזוב את המעיין ונשאר שם לבדו,

עד שבאנו, אנו ה“חוגיסטים”,

והיינו ל“קבוצת־החוגים” שעל־יד מעיין־חרוד.

דווידקה נתגלה עד מהרה כאופה אשף.

טעמו של לחם, שהיה דווידקה אופה לנו בלילות,

בתנור הענק שעל־יד המטבח המוסק ענפי־עץ מן החורשה,

עלה בטעמו על כל מיני הלחם שאכלנו בימי חיינו.

בשעות היום, היה דווידקה משוטט בחורשות, מטפס בהר,

צוֹוֵחַ כעוף מבין הסלעים והאילנות,

שואג כחיה רעה ושר כזמיר. תוך כדי כך, היה מצייר.

מעולם לא הראה לנו את ציוריו.

הוא לא הרשה לנו אפילו לגשת לצריף המגורים שלו,

אף לא לאיש מאיתנו.

לבסוף, אמנם נתן לנערה אחת, רק לאחת מכולנו,

ללאה’לה זהובת הצמות, להיכנס אל צריפו ואף לליבו פנימה…

אבל זה קרה מאוחר יותר.

מדי פעם היה דווידקה נעלם ונוסע לו.

כשחזר – סיפר סיפורים מרעישי לב על הרי שכם,

הרי נצרת, סימטאות ירושלים וצפת.

בקיצור, דווידקה התמהוני שבה את דמיוננו כליל.


לימים, כשעלינו להתיישבות לבית־השיטה, עבר דווידקה האחרון.

וגם כאן היה דווידקה, כמובן – אופה.

והילדים, שבינתיים נולדו, כבר גדלו והיגיעו לתורה,

היו רובצים במאפייה שעות ארוכות

ומתבוננים מוקסמים בלהבת הלהביור שזרחה פנימה,

לתוך דלת הברזל של התנור.

הם היו מסתכלים בדווידקה הלש את הבצק בעריבה

וּמעגֵל לאחר־מכן את ככרות־הלחם,

שהיה מְשַׁלְחן טורים טורים צחים כשמנת,

ומוציאן שחומות ופריכות כצפיחיות־בדבש.

דווידקה היה מקבל את פני הזאטוטים במאור פנים,

בשירים, שרק הוא ידע לשיר כמותם,

והעיקר, במאכלי גן־עדן: בפיתות עם שמן ובצל מטוגן,

מְחוּתך בפתיתים זהבהבים, בזרעוני חמניות ודלועים ממולחים,

בקלחי תירס, בשיחי חומצה על תרמיליהם,

שריח מדורות ספוג בהם – הכול לפי העונה.

בכל ערב שבת, היה דווידקה אופה חלות לילדים,

לחברים היה מכין ""לחם־של “שבת”, שצימוקים חבויים בתוכם.

כן, פעם היו אופים מאפה שכזה לכל החברים, לארוחת־בוקר של שבת!


גם כאן צייר דווידקה.

הוא בנה לו מין חדר־ציור, שקרא לו “אַטַלְיֶיה”,

בדיוק מול משתלת הוורדים של לאה’לה.

היה זה צירוף של כמה צריפונים מטולאים,

דבוקים ולחוצים זה לצלע חברו,

ובהם קבועים חלונות, אשנבּים וחוָוחים משונים.

מבנה מוזר זה לא היה דומה לשום מבנה אחר, שראו הילדים בחייהם.

ובכל פעם שהזדמנו לסביבתו, צבט בהם בחזקה החשק להציץ פנימה

ולראות מה יש בתוכו.

מוזר. דווידקה הטוב והמיטיב, המאיר פניו וקולו לכל ילד,

אסר עליהם באיסור חמור להתקרב למקום זה.

אפילו לדרוך בשביל־הוורדים נאסר עליהם.

אם ניסה זאת מישהו, היה דווידקה מרעים בקולו,

כאילו היה איש אחר, רע וזעום.

דווידקה היה מחלק זמנו ביום ובלילה בין האפייה והציור.

מעולם לא הצליחו הילדים להתחקות על מועדיו.


ביום אחד מימי החופש־הגדול,

החליטו שלושה פרחחים בני שמונה – יוחנן, עמוס ורן –

להציץ לחדר הציור של דווידקה.

באותו יום אפה דווידקה לפנות בוקר דווקא.

הילדים, ששמרו צעדיו, ראו אותו מתקרב לצריפו,

כשהוא מזמרר לו בנחת, פניו שלוות וחייכניות.

הילדים כבר היו רבוצים שעה ארוכה, בתוך השיחים שבקצה המשתלה,

כשמתחת לגחונם עשב יבש וממעל, שמים רחבים אין קץ,

ציפורים ופרפרים.

איש בעולם כולו לא ידע היכן הם חבויים ומה הדברים שבדעתם לעשות.

הוריהם – בעבודה. והמטפלת?

מה טוב מזה, שהילדים עושים כל חובותיהם ומסתלקים להם למקום שמסתלקים.

דווידקה נכנס לו לצריפו והסתובב בתוכו,

בלא שידע כלל על שלושת האורבים ופעימות ליבותיהם הסקרניים:

הינה הוא שורק, הינה הוא דופק, הינה הוא מנסר, הינה הוא גורר.

לבסוף הכל נדם, והילדים חשבו שדווידקה פשוט נרדם.

היה זה עמוס שהתנדב להציץ בחלון.

מעולם לא קרבו כדי־כך למקום הזה.

מעולם לא נגעו בו אף בציפורנם הקטנה.

והוא, עמוס, זחל בין השיחים, שקט כנחש,

כששני חבריו מציצים בו ועוצרים נשימתם.

כשקרב לצריף, נאחז בקרש, הצמיד ברכיו לקורה שתמכה בגגון

(אוי אם יחרוק, אוי אם ישרוק)

והופ – הינה הוא למעלה ומצחו כבר נוגע בזגוגית האשנב.

רן ויוחנן דימו בנפשם שעמוס תלוי במרומים כבר שעה שלמה.

(שירד, שירד כבר ונחזור הביתה.

לא צריך את כל העסק המחורבן הזה. איזה פחד!

יה, איזה גיבור הוא עמוס).

ועוד פעם הופ! – והינה עמוס על ידם,

רבוץ על גחונו ופניו סמוקים וּמַפנינים פניני זיעה.

עוד בטרם רגעו עיניו הממצמצות משפע האור שהממן,

התבונן סביב סביב, נעץ עיניו היישר לעיניו של רן…

לא. הוא לא ראה מאומה.

הוא נכנס בחזרה לצריפו. איזה מזל!

עמוס גילה לחבריו בלחישה מה שראו עיניו:

– החדר, מלא דברים עצומים! נפלאים! תמונות על כל הקירות,

פסלים, אגרטלים, כדים, קערות עם פירות. יין וכל מיני…

הילדים, שעוד היו גחונים בשיחים, התלהטו מסיפוריו;

בלמו פיהם ועצרו נשימתם לקלוט קולות מעשי דווידקה בארמונו.

לבסוף – מקץ יובלות – חרקה הדלת

ודווידקה יצא וצעד לו בשביל הוורדים,

סובב את שער העץ התלוי על צירו הגידם.

די. הוא התרחק.

הראשון שזחל הפעם היה יוחנן ובעקבותיו השניים.

הם שלפו מכיסיהם כלי פריצה: אולרים, פלייר, וצבת.

רן חלץ במהירות את המסמרים שבהם חוזק במנעול בשגמיו.

יוחנן פתח את הדלת. הם בפנים.

ראשון היכה בהם הבושם. בושמם של ורדים ופירות.

רק כשהתרגלו עיניהם להבחין באפילה, החלו גם לראות:

אל אלוהי האלוהים! הרי זה ארמון־קסמים:

כדי נחושת, זכוכית וחרס; אגרטלים כבדים בפרחים;

פסלים גדולים וקטנים, שחורים חומים ואדומים;

בקבוקים אדירים, ירוקים; קערות־ענק ובהן

רימונים, תפוחים, אגוזי קוקוס ושקדים.

הקירות מכוסים בדים, מהם מצוירים ומהם נקיים.

מן החרכים ומן האשנבים הסתננו קרני אור שלמות ושבריריות,

שהתנפצו והדליקו בזכוכית קשתות־צבעים ושלהבות.

הילדים גיששו, מיששו, ריחרחו עד ש…

מכנסיו של עמוס נתפסו בזיזה של כוננית.

ו–לפני שהספיק לשחררם,

נשמטה הכוננית והכד שעל גבה התנפץ ברעם לרסיסים,

כשמימיו נכפשים לכל עבר וורדיו נטושים בתווך, כעופות שחוטים.


לימים, יהיו השלושה חיילים עשויים לבלי חת;

לימים, יפול יוחנן הטוב בקרב־גיבורים בסיני, במיתלה.

אבל אותה שעה, החווירו השלושה כסיד.

בבת־אחת קרעו על ברכיהם, ואספו את שברי הכד לתוך כיסיהם.

הם חיפשו ומצאו מטלית וספגו את המים הניגרים;

החזירו את הכוננית למקומה, אספו את הוורדים ותחבום לכיסיהם

ויצאו אל החמה הזוהרת בחוץ.

הם קבעו את המנעול במסמריו.


(חסל סדר סקרנות.

לעולם, וכאילו מעולם, לא רצינו ולא נרצה דבר במקום הזה.

מה לנו ומי לנו כאן? העיקר להסתלק ודי. לשכוח).


ימים רבים לא דרכו כפות רגליהם במאפייה של דווידקה.

דווידקה לא סיפר לאיש דבר מכל אשר אירע.

האם לא הרגיש?

לילדים נדמה היה שדווידקה כמו מרוחק מהם וקצת עצוב,

וכמו שוב אינו אוהב אותם כבראשונה.


פעם, בחג המשק, בכ""ה תשרי, ערך דווידקה תערוכה מתמונותיו.

הוא תלה בחדר־התרבות תמונות רבות ויפות.

ביניהן ראו הילדים תמונה אחת,

שבה היה מצוייר כד גדול וצרור ורדים בתוכו…

היה זה יוחנן, שהיציע לחבריו להדביק לתמונה הזו,

מצידה האחורי, פתק קטן ולכתוב בו כך:

""דווידקה, אנחנו שברנו לך את הכד הזה. לא בכוונה.

רק רצינו מאוד מאוד לראות את החדר שלך,

וזה קרה, כמו אסון. סליחה.""

וחתמו ילד, ילד את שמו.


זמן רב לא אמר להם דווידקה דבר וחצי דבר.

רק לאחר שנים, בחגיגת הבר־מצווה המשותפת שלהם,

קרא לשלושתם יחד ואמר להם כזאת:

– הביטו, ילדים, ראוי שיהיה לכל אדם מחבוא.

אם מחבוא ממש, ואם מחבוא שבלב.

האחד אינו רשאי להיכנס למחבואו של השני.

בעיניים מושפלות הקשיבו השלושה לדבריו.


רק לאחר שנים, כשהיו כבר חיילים וחברים בקיבוץ,

היטיבו להבין כוונתו.",ספרות עברית חדשה
תקוה שריג,הליגיונרים בתפקיד,"כשהקימו “שבט צופים” בביה""ס “תחכמוני”, שבו למד נחום,

הצטרף בין הראשונים, כי חשב שהצופים יקרבו אותו אל אותם חיים להם שאף,

של החלוצים השזופים והיפים, המדברים במבטא רוסי ועובדים בבניין,

שאותם ביקר פעם בראטיסבון.

היה זה הגדוד של המדריך הנכבד שלמה מרינוף, שלימים יהיה שלמה מראה־נוף.

שנתיים ימים בילה שם את מרבית זמנו ונהנה מן החיים, בחצר ביה""ס “למל”,

אבל את “החלוצים”, שאליהם שאף, לא ראה בעיניו…

יום אחד אחר הצהריים בא איש זקן (אולי כבן ארבעים…) בעל סבר פנים נעים

לחצר ביה""ס למל ואסף כמה מן הילדים שהיו שם, ביניהם גם נחום.

היה זה פרופסור משה שוואבה, שייסד את “ליגיון הצופים” בירושלים.

הוא סיפר לילדים שהינה מקימים “צופים חדשים”, שייקראו “לגיון־הצופים”,

שיִבנו בעצמם צריף! ואפילו הצעירים ביותר יבנו.

לצריף הזה – כך אמר – תהיה דמות של אווירון!

ולמה אווירון? – עמדה שאלה בעיני הילדים שנקהלו סביבו במעגל.

– כי אווירון – הוא סמל ההתרוממות מעל הסביבה –

התרוממות אל חיים יפים של עבודה, טיולים, משחקים חברתיים, חברות,

והעיקר: שיוויון וצדק ובניין־הארץ…

גם הפעם היה נחום מן הראשונים להצטרף אל אותו ליגיון,

בניית הצריף בידי ילדים שכמותו הקסימה אותו. הרי זה הדבר שרצה!

טיולים, משחקים חברתיים, בניין־הארץ – ממש “תפור” עליו!

ימים של אושר התחילו עבורו ועבור חבריו.

מבניינים רבים בירושלים נעלמו באותם ימים חמרי־בניין מכל הסוגים.

ההוראה (שלא נשמעה מעולם) לכל ליגיונר הייתה:

– אתה בא למגרש? הבא איתך משהו: קרש, בלטה, מסמרים, משהו.

הייתה זו כוורת הומייה של דבורים חרוצות ושקדניות.

בנים ובנות מגיל שמונה ועד שמונה־עשרה וגם בוגרים יותר

ואפילו הפרופסור עצמו, משה “הזקן”, כולם בנו!

והאווירון התרומם וצמח בפאת המגרש של ולירו, שכיום הוא גן־ העצמאות.

בשבתות היו מטיילים בפאתי ירושלים, כולם ביחד – גדולים וקטנים;

ב“פעולות” הצופים היו לומדים על אותם מקומות, ולומדים “צופיות”, כלומר –

אמצעים להסתדר במחסור, בקור ובחום – הקמת אוהלים וחפירות; קשירת קשרים צופיים;

הבחנה בצמחי מאכל ומרפא; קריאה ראשונה בכוכבים;

שמעו סיפורים מופלאים וגם שרו קַנוֹנים בצוותא.

והיו גם “שיחות”: כל הליגיון, שמנה כמאתיים ילדים ויותר,

הסתדר בטור ערפי ארוך שראשו הוביל במעגל, עד שעמדו כולם במעורב,

קטנים וגדולים, ולזיע ידו של ראש הליגיון, צנחו וישבו תחתיהם תוך שנייה,

בשקט ובציפייה לפתיחת השיחה.

פעמים היה סיפור קסמים פותח את השיחה, פעמים שיר,

ופעמים – היה צופה אחד מספר את בעייתו –

וכל המעגל דן בה בכובד ראש ובסבלנות אין קץ…


בני השכבה הבינונית שבלגיון, גויסו להיות פרחי­־“ההגנה”.

הנערים הושבעו – אמנם לא על אקדח ולא בחשיכה ולא במרתף,

אלא – באולם בית־הספר שבו למדו.

לנחום הייתה זו השבעה שלישית…

מאז, קיבלו בשבתות אימונים של כתת־קשר, מורס וסמפור בדגלים ובהליוגראף,

וכן תרגילים ב“מרוצי־שליחים”.

לאחר שנתיים, או שלוש, פיזרו אותם במרחב­־“ההגנה” בירושלים,

משום שהחבר’ה היוו כבר חוליית קשר מאומנת המתפקדת היטב במילוי משימות מגוונות.

פעם אחת, בא בחור מ“ההגנה” וחיפש מדריך. ברוב חשיבות וסודיות

ביקש מהמדריך שני ילדים; בן ובת למשימה.

– נודע לנו – כך אמר לבן ולבת שנבחרו למענו –

שהיגיע לירושלים ערבי מדמשק, שהוטל עליו לרצוח את יצחק בן־צבי.

(היה זה למעלה מעשרים שנה לפני היות בן־צבי נשיא־ישראל,

אבל גם אז היה כבר נשיאו של הוועד־הלאומי – נשיאה של “הממשלה שבדרך”, בימי המנדט הבריטי).

נחום היה הבן ובת־עמי הייתה הבת, שהיו צריכים לטייל להם “לתומם”,

מלקקים גלידה, או מפצחים “פיסטוקים” ובה בעת עוקבים אחרי

אותו ערבי שהוטל עליו להיות רוצח בן־צבי, ולהודיע על כל מהלכיו.

מקום איכסונו היה במלון קטן שבסימטת קולנוע “ציון”, בנחלת־שבעה.

בפעם הראשונה שיצאו למשימה, יצא אותו בחור יחד איתם.

השניים היו מתוחים מאוד, חיוורים ולוטשים עיניים בכל “חשוד” – – –

ברגע מסוים קרא הבחור:

– הינה הוא! זה עם התרבוש והשפם!

הברנש צעד במהירות מפתח המלון, במעלה הסימטה, בואכה הקולנוע.

נחום התחיל לרוץ וברגע שהערבי סבב לרחוב יפו, אבד מעיניו בהמון.

נחום נתפש במוט הנחושת שמאחורי אחת הכרכרות שהילכו אז ברחובות,

בכדי להתקדם ולצוד במבטו את הרוצח…

ילדים שהתרוצצו ברחוב יפו, קראו לעגלון הכרכרה השחורה:

– אוּדרוּבּ יאראבנג’י! – וכוונתם: – נדבק אליך ילד יהודי,

הרבץ לו בשוטך!

נחום קיבל אז חבטת־אש משוטו של העגלון שהצליף אחורנית,

ממנה יש לו סימנים קלושים גם כיום – והערבי נעלם מעיניו…

במשך שבועות מספר עקבו השניים אחרי “הרוצח”, עד שהודיעו להם

שהיא חזר לו לדמשק והסכנה חלפה…

משימה אחרת של נערי הלגיון הייתה לאבטח את ישיבות מפקדת “ההגנה”,

שהיו מתקיימות במלון גולדשמידט, בקרבת צריף “ליגיון הצופים”.

פעם אחת, יצא מפקד גבוה מן הישיבה, שני זוגות נעליים בידו,

ואמר לשניים מן הנערים שעמדו על משמרתם:

– הינה לכם כמה גרושים והינה נעליים, בנחלת־שבעה יושב מצחצח־נעליים,

תנו לו את הנעליים, שלמו לו, והביאו לי אותן בחזרה מצוחצחות למשעי!

אחד הנערים אזר אומץ ושאל:

– ואיך זה מתקשר עם תפקידנו ב“הגנה”?!

המפקד נדהם ונאלם דום.

כל הנערים והנערות שתקו ב“מקהלה”.

הוא חזר על הוראתו שלוש פעמים והחבר’ה עדיין שתקו ועמדו על מקומם.

אז אמר: – לא מבצעים פקודה? זהו? –

והנערים כולם הוסיפו לעמוד כנציבי מלח.

למחרת הוזמנו כולם לבירור והועמדו בשורה בפני שלושה מפקדים

שחזרו על טענתם:

– מפקד יודע מה שהוא עושה ומה שהוא מפקד!

אם הוא משמיע פקודה, יש לבצעה ויהי מה! ברור?!

כשהחבר’ה לא הגיבו במלה, אלא בשתיקה רועמת, אמר:

– מי שעומד בסירובו, יצעד שני צעדים קדימה!

כל השורה, כאיש־אחד, צעדה שני צעדים קדימה, מבלי שנדברו.

והם גורשו מ“ההגנה”.


אל דאגה – כולם עד אחד, שבו לשורות “ההגנה” ולא זו בלבד – –",ספרות עברית חדשה
תקוה שריג,הלך,"על ש.ב. – היורד הראשון מידידי


השתרכתי בדרכי לשוב לבית הולדתי.

את הבי לא מצאתי.

רק חורבה ובה כתלים נופלים, טיח מתפורר. קורות גג חרוכות.

תילי אבק מחניק. קוצים, שברי זכוכית. עקרבים. עטלפים.


מזה ימים איני משאיר כאן אבן על אבן.

אני נובר ומחפש, חופר ומבקש את אבן המזוזה.

אפשר ואוכל להציבה מחדש במקום שניצבה אז.

אפשר ואוכל להקים הכתלים, לקָרוֹת את הגג.

אפשר ואקים את ביתי החרב.

אבן המזוזה איננה. לא ייבנה הפתח.

לא יקומו הכתלים. לא יקורה הגג.

החורבה שותקת ואינה מגלה, היכן מונחת אבן המזוזה.

והרי שבתי למקומי להקים את ביתי ולשבת בו עד סוף ימי.

והרי צריך שאקים את ביתי.


אולי ימצא אותה בני אחרי?
",ספרות עברית חדשה
תקוה שריג,המגהק-משהק-מפהק והצחוק הגואל,"אָדָם אֶחָד, עָשִׁיר גָּדוֹל, חָלָה בְּמַחֲלָה קָשָׁה:

יוֹמָם וָלַיְלָה הָיָה מְגַהֵק,

הָיָה מְשַׁהֵק

וְהָיָה מְפַהֵק,

עַד שֶׁנִּתְפָּרְקוּ כִּמְעַט כָּל אֵיבָרָיו.

נֶאֶסְפוּ אֵלָיו רוֹפְאִים רַבִּים וְהֶחְלִיטוּ פֶּה אֶחָד:

אִם יִצְחַק הַחוֹלֶה צְחוֹק הָגוּן וּמְמֻשָּׁךְ — יֵרָפֵא

וְאִם לָאו — מוֹת יָמוּת.

שָׁלַח כָּרוֹזִים לַשוּק, לְהַזְעִיק אֵלָיו לֵצִים.

בָּא רִאשׁוֹן — סִפֵּר צִ’יזְבַּאט,

חִיֵּךְ הַחוֹלֶה מְעַט — וְשָׁב לְגִהוּקָיו,

לְשִׁהוּקָיו,

וּפִהוּקָיו.

בָּא שֵׁנִי — סִפֵּר צִ’זְבַּאט.

חִיֵּךְ הַחוֹלֶה מְעַט — וְשָׁב לְגִהֹוּקָיו,

שִׁהוּקָיו

וּפִהוּקָיו.

וְכָךְ בָּאוּ, בָּזֶה אַחַר זֶה,

לֵצִים מִלֵּצִים שׁוֹנִים,

סִפְּרוּ בְּדִיחוֹת וְצִ’יזְבַּאטִים וְלֹא הוֹעִילוּ לַחוֹלֶה.

כֹּחוֹתָיו הָלְכוּ וְאָזְלוּ

וְדִמְעוֹת כָּל בְּנֵי־בֵּיתוֹ כַּמַּיִם נָזְלוּ…

פִּתְאֹם, בָּא נַעַר אֶחָד וְאָמַר:

אֲנִי אֲסַפֵּר לַחוֹלֶה

מְעַט מִמַּה שֶׁקָּרָה לִי פַּעַם,

וְנִרְאֶה אִם יִצְחַק הַחוֹלֶה הַצְּחוֹק הַגּוֹאֵל.


ציור 14.png
פָּתַח הַנַּעַר אֶת פִּיו וְסִפֵּר בִּרְצִינוּת גְמוּרָה, וְלֹא עָלָה אֲפִלּוּ חִיוּךְ קַל עַל שִׂפְתוֹתָיו:

בִּזְמַן שֶׁסָּבָא שֶׁלִּי עוֹד זָחַל עַל אַרְבַּע,

אִמָּא שֶׁלּוֹ הָיְתָה בְּהֵרָיוֹן,

נִתְקְלָה בְּסָבָא שֶׁלִּי (שֶׁהוּא־בְּנָהּ־הַקָּטָן)

נָפְלָה וְשָׁבְרָה אֶת רַגְלָהּ,

אוֹתוֹ רֶגַע נוֹלַדְתִי אֲנִי.

נוֹלַדְתִּי ־ וְרָצוּ מַהֵר לְהַזְעִיק רוֹפֵא

שֶׁיְּרַפֵּא אֵת רַגְלָהּ

שֶׁל אִמָּא־שֶׁל־סָבָא־שֶׁלִּי…

וְאוֹתִי שָׁלְחוּ לַשְּׁכֵנָה לְהָבִיא בֵּיצָה לִתְרוּפָה…

בַּדֶּרֶךְ, בַּחֲזָרָה, נָפְלָה הַבֵּיצָה מִיָּדִי הַקְּטָנָּה

וְיָצָא מִמֶּנָּה תַּרְנְגוֹל גָּדוֹל וְנוֹרָא.

ציור תרנגל.png
בָּרַח הַתַּרְנְגוֹל.

בָּרַח בָּרַח, רַצְתִּי אַחֲרָיו וְלֹא הִצְלַחְתִּי לְתָפְסוֹ.

הִגִּיעַ הַתַּרְנְגוֹל לַיָּם,

רָאָה אוֹתִי רָץ בְּעִקְבוֹתָיו —

נִכְנַס לַיָּם — נכְנַסְתִי גַם אֲנִי.

רָאִיתִי אֲנָשִׁים עַל שְׂפַת הַיָּם

פָּחַדְתִּי, פָּחַדְתִּי וְיָצָאתִי מִן הַיָּם,

כָּרַתִּי אֶת רֹאשִׁי

וְהִשְׁאַרְתִּי אוֹתוֹ לִשְמֹר עַל בְּגָדַי.

נִכְנַסְתִּי לַיָּם וְרָדַפְתִּי אַחֲרֵי הַתַּרְנְגוֹל.

רָדַפְתִּי, רָדַפְתִּי, פִּתְאֹם צָפָה עִיר גְּדוֹלָה בַּיָּם

וּבָהּ גַּנִּים גְּדוֹלִים וּמִגְדָּלִים

וּבַגַּנִּים עוֹבְדִים גַּנָּנִים…

בִּיקַּשְתִּי מֵהַגַּנָּנִים שֶיַּעַזְרוּ לִי לִתְפֹּס הַתַּרְנְגוֹל

וְהִנֵּה רָאִיתִי שֶׁהֵם עוּגוֹת!

אָכַלְתִּי כַּמָּה עוּגוֹת

וְהִמְשַׁכְתִּי לִרְדֹּף אַחֲרֵי הַתַּרְנְגוֹל

רַדָפְתִּי, רַדָפְתִּי וְנֶעְלַם הַתַּרְנְגוֹל.

רָאִיתִי אַרְמוֹן.

נִכְנַסְתִּי לָאַרְמוֹן

וְרָאִיתִי מֶלֶךְ עָשׂוּי חַלְבָה.

אָכַלְתִי חֲתִיכַת חַלְבָה־מֶלֶךְ…

אָכַלְתִּי, אָכַלְתִּי, וְשָאֲלוּ אוֹתִי אַנְשֵׁי הָאַרְמוֹן,

מַה חֶפְצִי וּמַה שְׁאֵלָתִי.

בִּקַּשְׁתִּי אוֹתָם שֶׁיַּעַזְרוּ לִי

לִתְפֹּס אֶת הַתַּרְנְגוֹל הַנִּמְלָט.

חִפְּשׂוּ, חִפְּשׁוּ וּמָצְאוּ עֲבוּרִי אֶת הַתַּרְנְגוֹל.

יָצָאתִי מֵהָעִיר וְהַתַּרְנְגוֹל בְּיָדַי,

וְהִנֵּה מֻנַּח לוֹ בְּנַחַת עַל עֲרֵמַת בְּגָדַי,

רֹאשִׁי שֶׁנֶּהְפַּךְ — לַאֲבַטִּיחַ גָּדוֹל בְּלִי־דַי.

רָאָה הַתַּרְנְגוֹל אֶת רֹאשִׁי שֶׁנַּעֲשָׂה אֲבַטִּיחַ —

מִהֵר וְהָפַךְ לַחֲמוֹר וְהִתְחִיל לֶאֱכֹל הָאֲבַטִּיחַ.

הָפַךְ לַחֲמוֹר – הִטְעַנְתִּי הָאֲבַטִּיחַ עַל הַחֲמוֹר

וְהָלַכְתִּי לַשׁוּק.

ציור אבטיח.png
בָּאתִי לַשׁוּק וְנִקְהֲלוּ עָלַי הַרְבֵּה אֲנָשִׁים

לִקְנוֹת מֵהָאֲבַטִּיחַ הַגָּדוֹל, פְּלָחִים־פְּלָחִים.

רָצִיתִי לַחְתּוֹךְ הָאֲבַטִּיחַ,

נָפְלה הַסַּכִּין לְתוֹכוֹ.

רַצְתִי וְהֵבֵאתִי סֻלָּם,

לָרֶדֶת לְתוֹךְ הָאֲבַטִּיחַ

לְהַעֲלוֹת אֶת הַסַּכִּין מִתוֹכוֹ.

ציור 1אבטיח.png
— — — — —

כָּל אוֹתָהּ שָׁעָה שֶׁסִּפֵּר הַנַּעַר אֶת הַצִ’יזְבַּט

הָיָה הַחוֹלֶה מִתְפַּקֵּעַ מִצְחוֹק,

שׁוֹאֵג וְצוֹוֵחַ, חוֹרֵק וּמְצַפְצֵף, נוֹשֵׁם וְנוֹשֵׁף

וְעֵינָיו הָיוּ מַזִּילוֹת דְּמָעוֹת כִּשְׁנֵי פְּלָגִים

וּכְמוֹתוֹ הָיוּ כָּל בְּנֵי בֵּיתוֹ וְכֵן הָרוֹפְאִים.


— דַּי! – שָׁאַג הַחוֹלֶה – דַּי!

נִשְתַּתֵּק הַנַּעַר, חָדַל הַחוֹלֶה לִצְחוֹק,

לְגַהֵק,

לְשַׁהֵק,

לְפַהֵק,

וְהָיָה בָּרִיא כַּשׁוֹר.


הוּא נָתַן לַנַּעַר כֶּסֶף וְזָהָב

וְגַם אֶת בִּתּוֹ נָתַן לוֹ לְאִשָּׁה

וְהַחוֹלֶה — לֹא עוֹד גִּהֵק,

לֹא עוֹד שִׁהֵק

לֹא עוֹד פִּהֵק, כָּל יְמֵי חַיָּיו.",ספרות עברית חדשה
תקוה שריג,המלביש כל איש ואיש,"בְּאַחַד הַיָּמִים, יָצָא רַבִּי יְהוּדָה הַלֵּוִי לְדֶרֶךְ רְחוֹקָה.

נִתְקַל כְּנַף בִּגְדוֹ בְּעָנָף וְנִקְרַע.

דָּפַק עַל דַּלְתּוֹ שֶׁל בַּיִת אֶחָד וְיָצְאָה אִשָׁה לִקְרָאתוֹ.

שָׁאֲלָה אוֹתוֹ:

– מִי אַתָּה, אֲדוֹנִי, וּמַה בַּקָּשָׁתְךָ?

אָמַר לָהּ:

מְשׁוֹרֵר אֲנִי וְעַל בַּקָּשָׁתִי אָחוּד לָךְ חִידָה:

מַהוּ עִוֵּר, עֵינוֹ בְּרֹאשׁוֹ,

וּבוֹ צֹרֶךְ לְכָל אָדָם;

כִּי יַעֲמֹל כָּל חַיָּיו לְהַלְבִּישׁ,

בִּמְלֹא תֵּבֵל, כָּל אִישׁ וָאִישׁ?

צָחֲקָה הָאִשָּׁה וְאָמְרָה:

–הֲלֹא הִיא מַחַט!

שֶׁאֶחָד וְיָחִיד קוֹפָהּ (הַחוֹר) שֶׁל מַחַט

בְּרֹאשָׁהּ, רָאֹה תִּרְאֶה בָּהּ וּמְשַׁמֶּשֶׁת הִיא מֵאָז וּמֵעוֹלָם

לִתְפִירַת לְבוּשׁ לָאָדָם בִּמְלֹא תֵּבֵל.",ספרות עברית חדשה
תקוה שריג,המעין הנעלם,"בּוֹאוּ וּנְסַפֵּר לֶָכֶם מַה יֵּשׁ אֶצְלֵנוּ בְּכָל גַּן

יְלָדִים וּמַה יֵּשׁ אַךְ וָרַק בְּגַן בּ'.

כָּל גַּן הוּא סְתָם בַּיִת גָּדוֹל מִבֶּטוֹן אָפוֹר,

שֶׁבִּפְנִים הוּא מָלֵא אוֹר. הַכֹּל בּוֹ מִתְחַלֵּף: הַיְלָדִים

גְּדֵלִים וְיוֹצְאִים, וּקְטַנִּים בָּאִים בִּמְקוֹמָם; הַמְטַפְּלוֹת

מִתְעַיְּפוֹת וְיוֹצְאוֹת וַחֲדָשׁוֹת בָּאוֹת בִּמְקוֹמָן; הַגַּנָּנוֹת

נוֹסְעוֹת לִלְמֹד בְּ“אוֹרָנִים” וַאֲחֵרוֹת מוֹפִיעוֹת בַּגַּנִּים;

צַעֲצוּעִים נִשְׁבָּרִים וּמֻחְלָפִים, הַצֶּבַע מִתְקַלֵּף וְצוֹבְעִים

מִחָדָשׁ; רַק הַבַּיִת – הַבַּיִת עַצְמוֹ – עוֹמֵד לְעוֹלָם.

וּבַחוּץ, לִפְנֵי כָּל גַּן, יֵשׁ מֵשְׁטַח בֶּטּוֹן רְחַב

יָדַיִם. כָּאן בּוֹנִים אֶת הַסֻּכָּה בְּעֶרֶב חַג הַסֻּכּוֹת; כָּאן

מְשַׂחֲקִים בְּכַדּוּרִים וּבְג’וּלִים, כָּאן מְדַלְּגִים עַל

חֲבָלִים, כָּאן אוֹכְלִים לִפְעָמִים אֲרוּחוֹת־עֶרֶב

בַּקַּיִץ, כִּי קָרִיר וְרוּחַ נוֹשֶׁבֶת, כָּאן אוֹכְלִים גַּם

אֲרוּחוֹת־צָהֳרַיִם בַּחֹרֶף, כִּי חָמִים וְשֶׁמֶשׁ זוֹהֶרֶת; כָּאן

מִשְׁתּוֹלְלִים בְּיוֹם גֶּשֶׁם; מִתְנַדְנְדִים בְּנַדְנֵדוֹת.

עַל הַמִּדְרוֹן צוֹמֵחַ דֶּשֶׁא, רַךְ וְיָרֹק וּבֶחָצֵר יֵשׁ

גִִּנַּת יָרָק, דִּיר קָטָן, מְלוּנַת־כֶּלֶב, וְשׁוֹבָךְ. גַּם

אֲוִירוֹן וְתוֹתָח, אֲפִלּוּ אוֹטוֹבּוּס “אֶגֶד” מַמָּשׁ. וְדַי.

הַלֹא אִי אֶפְשָׁר לְסַפֵּר עַל כָּל מַה שֶּׁיֵשׁ. אֶת זֶה

צָרִיךְ לִרְאוֹת, לְהָרִיחַ לְמַשֵּׁשׁ!

דָּבָר אֶחָד לְגַן בּ' יֵשׁ שֶׁאֵין לְשׁוּם גַּן אַחֵר אֶצְלֵנוּ:

פִיקוּס! עֵץ עֲנָק שֶׁרֹאשׁוֹ מַגִּיעַ לַשָּׁמַיִם. מֶלֶךְ מַלְכֵי

הָעֵצִים. אֶת גִּזְעוֹ יַקִּיפוּ יֶלֶד, יֶלֶד וְעוֹד יֶלֶד

הַמּוֹשִׁיטִים זֶה לָזֶה יָדַיִם.

נוֹפָר סִפְּרָה לַיְלָדִים, שֶׁאִמָּא שֶׁלָּהּ סִפְּרָה לָהּ,

שֶׁאֶת הַפִיקוּס הַזֶּה נָטְעוּ יַלְדֵי גַּן בּ', כְּשֶׁהִיא,

בְּעַצְמָהּ, תָּמָר, אִמָּא שֶׁל נוֹפָר, הְָיְתָה בּוֹ בַּבַּיִת הַזֵּה.

לִפְנֵי כַּמָּה שָׁנִים, הֵכִינוּ הַהוֹרִים הַפְתָּעָה לַיְלָדִים

וּבָנוּ בַּלֵּילוֹת לְמַעְלָה, לְמַעְלָה, בֵּין עַנְפֵי הַפִיקוּס

בַּיִת קָטָן: מִשְׁטָח שֶׁל עֵץ וְעָלָיו הִנִּיחוּ מִזְרוֹנִים

וְגַם סֻלַּם־חֲבָלִים קָשְׁרוּ שֶׁבּוֹ עוֹלִים וְיוֹרְדִים. וְיֵשׁ

עוֹלִים וְאֵינָם יוֹרְדִים, כִּי שָׁם בַּבַּיִת נִשְׁאָרִים, מַקְשִׁיבִים

לַצִּרְצָרִים, לַצִּפֳּרִים; חוֹשְׁבִים מַחֲשָׁבוֹת; מַמְתִּיקִים

סוֹדוֹת; חוֹלְמִים חֲלוֹמוֹת.

יוֹם אֶחָד, קָרָה מִקְרֶה מְאֹד מַצְחִיק.

רָחֵל הַמְטַפֶּלֶת גָּמְרָה בִּזְרִיזוּת אֶת כָּל הָעֲבוֹדָה

בִּשְׁעַת הַצָּהֳרַיִם. הַכֹּל הָיָה מְצֻחְצָח וְשָׁקֵט. כָּל

הַיְלָדִים יָשְׁנוּ, וְהִיא – מְאֹד עֲיֵפָה.

חִפְּשָׂה לָהּ רָחֵל מָקוֹם לָנוּחַ בּוֹ וְלֹא מָצְאָה.

פִּתְאֹם, נָחָה עֵינָהּ עַל הַפִיקוּס. חָשְׁבָה בְּלִבָּהּ: –

לָמָּה לֹא אָנוּחַ שָׁם, לְמַעְלָה? רַעְיוֹן מְצֻיָּן. מַמָּשׁ כֵּיף!

טִפְּסָה בַּסֻּלָּם, הִשְׂתָּרְעָה עַל מִזְרוֹן וְיָשְׁנָה לָה שֵׁנָה

עַרֵבָה, שָׁעָה אַרֻכָּה.

וְהַיְלָדִים? הֵם הִתְעוֹרְרוּ בֵּינָתַיִם. הַגְּדוֹלִים

הִתְלַבְּשׁוּ וְהַקְּטַנִּים הִסְתּוֹבְבוּ. רַעַשׁ, מְהוּמָה,

וּמְטַפֶּלֶת – אָיִן.

– רָחֵל! רָחֵ־אֵל! רָ־חֵ־ל! – עָמְדוּ וְקָרְאוּ

בְּמַקְהֵלָה בַּחוּץ, עַל הַמִּשְׁטָח.

וּמָה רוֹאוֹת עֵינֵיהֶם פִּתְאֹם? זוּג רַגְלַיִם עֲנָקִיּוֹת

מַתְחִיל לִגְלֹשׁ עַל הַסֻּלָּם וְאַחֲרֵי הָרַגְלַיִם מוֹפִיעָה –

רָחֵל כֻּלָּהּ, בִּכְבוֹדָהּ וּבְעַצְמָהּ.

רק רחל לא צחקה.png
הַיְלָדִים הִתְאַסְּפוּ עַל יַד הַפִיקוּס וְהִתְפַּקְּעוּ

מִצְּחוֹק. רַק רָחֵל לֹא צָחֲקָה. הִיא דַוְקָא הָיְתָה דַּי

עַצְבָּנִית, כִּי הַשָּׁעָה הָיְתָה מְאֻחֶרֶת וּבַבַּיִת – מַהְפֵּכַת

סְדֹם וַעֲמׂרָה שׂוֹרֶרֶת.

חָשְׁבָה רֶגַע רָחֵל מַחֲשָׁבָה, וְלַיְלָדִים אָמְרָה:

– חֶבְרֶ’ה בּוֹאוּ נַעֲשֶׂה עַסֶק: אִם בִּן־רֶגַע תְּסַדְּרוּ

יַחַד אִתִּי אֶת הַבַּיִת, נַלְבִּישׁ אֶת הַקְּטַנִּים, נַעֲרֹךְ

הַשֻּׁלְחָן, נֹאכַל, וְאֶת הַכֵּלִים נָדִיחַ, אֲסַפֵּר לָכֶם סִפּוּר

עַל הַפיקוּס הַזֶּה וְעַל מַה שֶּׁיֵּש מִתַּחְתָּיו, עָמֹק

בָּאֲדָמָה. מוּכָנִים?

מָה הַשְּׁאֵלָה אִם מוּכָנִים?

הַכֹּל הִסְתַּדֵּר כְּמוֹ בִּמְכוֹנַת קְסָמִים: הַבַּיִת

מְסֻדָּר, הַיְלָדִים לְבוּשִׁים וּשְׂבֵעִים, הַכֵּלִים מוּדָחִים.

וּכְבָר הֵם יוֹשְׁבִים לָהֶם בְּתוֹךְ הַבַּיִת שֶׁעַל הַפִיקוּס

בְּנַחַת וְרָחֵל בַּסִּפּוּר פּוֹתַחַת:

לִפְנֵי שָׁנִים רַבּוֹת רַבּוֹת, אֶלֶף, עוֹד אֶלֶף וְעוֹד

אֶלֶף, בְּיַחַד שְׁלֹשֶׁת אֲלָפִים, יָשְׁבוּ כָּאן, בְּבֵית־הַשִּׁטָּה,

אֲבוֹת אֲבוֹתֵינוּ הַיִּשְׂרְאֵלִים, דְּבוֹרָה, בָּרָק,

גִּדְעוֹן, יִפְתָּח וְשִׁמְשׁוֹן וְרַבִּים אֲחֵרִים, כָּל אֵלֶּה

הָאֲנָשִׁים שֶׁעֲלֵיהֶם מְסַפְּרִים אֶת סִפּוּרֵי הַתַּנָּ""ךְ. וְהָיוּ

לָהֶם כָּאן שָׂדוֹת וּכְרָמִים, בָּקָר וַעֲדָרִים, בְּדִיּוּק מַה

שֶּׁיֵּשׁ לָנוּ כָּאן עַכְשָׁו.

פֹּה בַּמָּקוֹם שֶׁצּוֹמֵחַ הַפִיקוּס הַזֶּה, נָבַע לוֹ מַעְיָן

שֶׁמֵּימָיו הָיוּ זַכִּים וּצְלוּלִים וּסְבִיבוֹ הָיוּ הַיְּלָדִים

כְּמוֹכֶם מְשַׂחֲקִים כָּל הַיָּמִים.

וְהִנֵּה בָּאוּ שָׁנִים רָעוֹת וּמִלְחָמוֹת, וּמֵאֲבוֹתֵינוּ

הַיִּשְׂרְאֵלִים רַבִּים נֶהֶרְגוּ וְהָאֲחֵרִים נָדְדוּ לַמֶּרְחַקִּים.

הַשָּׂדוֹת לֹא נֶחֶרְשׁוּ וְלֹא נִזְרְעוּ, הַקּוֹצִים פֶּרֶא גָּדְלוּ

וְהַמַּעְיָן נִסְתַּם בָּאֲבָנִים וּבֶעָפָר שֶׁנִּגְרְפוּ עַל יְדֵי מֵי

הַגְּשָׁמִים. לְאַט לְאַט נֶעְלְמוּ הַמַּיִם וְאֵינָם. הֵם שָׁקְעוּ

עָמֹק עָמֹק בַּתְּהוֹם, גַּם עָמְדוּ בַּבִּצָּה.


וְהִנֵּה כַּעֲבׂר שָׁנִים רַבּוֹת, אֶלֶף וְעוֹד אֶלֶף שָׁנִים,

בָּאוּ הֵנָּה חֲבֵרִים, כְּמוֹ הַהוֹרִים שֶׁלִּי לְמָשָׁל, וְהַסָּבִים

שֶׁל מֵרַב, עָמִית וְאֶפְרָת וְשׁוּב חָרְשׁוּ, זָרְעוּ וְנָטְעוּ וְגַם

בָּתִּים בָּנוּ לָנוּ, הַיְלָדִים שֶׁלָּהֶם.

וְכָאן, בַּמָּקוֹם הַזֶּה, בָּנוּ אֶת גַּן ב', וַאֲנַחְנוּ גַּרְנוּ

בּוֹ. זֶה הָיָה הָגַּן הָרִאשׁוֹן בַּמֶּשֶׁק.

פַּעַם, בְּט""ו בִּשְׁבָט, נָטַעְנוּ כָּאן בֶּחָצֵר כָּל מִינֵי

עֵצִים וּבֵינֵיהֶם גַּם אֶת עֵץ הַפִיקוּס הַזֶּה, שָׁתִיל קָטָן.

כָּל הַשְּׁתִילִים שֶׁשָּׁתַלְנוּ בְּאוֹתוֹ יוֹם מֵתוּ. הִתְיַבְּשׁוּ.

לֹא. לֹא שָׁכַחְנוּ לְהַשְׁקוֹת אוֹתָם, אֲבָל הָיוּ לָנוּ רַק מְעַט

מְאֹד מַיִם. לֹא הָיוּ מַמְטֵרוֹת, לֹא צִנּוֹרוֹת, בֵּית־הַשִּׁטָּה

הָיְתָה עוֹד קְטַנָּה וַעֲרֻמָּה. אַף עֵץ בָּהּ עוֹד לֹא

צָמַח, אַף פֶּרַח עוֹד לֹא פָּרַח.

וְהִנֵּה הִרְגַּשְׁנוּ שֶׁשָּׁתִיל אֶחָד קָטָן, אֶחָד וְיָחִיד, עוֹד

לֹא מֵת. הוּא הָיָה עוֹד קְצָת יָרֹק. הִשְׁקֵינוּ אוֹתוֹ מַיִם

מִדְּלִי, עָדַרְנוּ וְנִכַּשְׁנוּ סְבִיבוֹ אֶת הָאֲדָמָה וּבֹקֶר אֶחָד

רָאִינוּ שֶׁהוּא מַצְמִיחַ כַּמָּה עָלִים קְטַנִּים, יְרַקְרַקִּים,

מַבְרִיקִים. עָבְרָה שָׁנָה וְעוֹד שָׁנָה וְהַשָּׁתִיל הָיָה לְעֵץ.

פַּעַם סִפְּרָה לִי אִמָּא שֶׁלִּי אֶת הַסִּפּוּר עַל הַמַּעְיָן

שֶׁכָּאן נֶעְלַם, וְלִי הִסְבִּירָה שֶׁהַשָּׁרָשִׁים שֶׁל הַפִיקוּס

הַקָּטָן הִתְאָרְכוּ וְהָלְכוּ בְּתוֹךְ הָאֲדָמָה עַד מֵי הַמַּעְיָן

הַיָּשָׁן שֶׁיָּשֵׁן לוֹ שָׁנִים רַבּוֹת כָּאן לְמַטָּה, עָמֹק, עָמֹק.

כָּךְ גָּדַל הַפִיקוּס וְגָדַל, עַד שֶׁנַּעֲשָׂה לְמֶלֶך מַלְכֵי

הָעֵצִים בְּכָל הֶחָצֵר…

סִפַּרְתִּי לָכֶם סִפּוּר, יְלָדִים, וְאַתֶּם תְּסַפְּרוּ אוֹתוֹ

לַיְלָדִים שֶׁלָּכֶם שֶׁיָּגוּרוּ כָּאן בְּגַן בּ'. בְּסֵדֶר? תְּסַפְּרוּ?

כָּךְ גָּמְרָה רָחֵל אֶת סִפּוּרָהּ לַיְלָדִים

שֶׁעַל הַפִיקוּס הָיוּ יוֹשְׁבִים וְשׁוֹתְקִים.

רָחֵל – אָמַר פִּתְאֹם יוֹרָם – רָחֵל, אוּלַי אֶפְשָׁר

לְעוֹרֵר אֶת הַמַּעְיָן הַנִּרְדָּם?
",ספרות עברית חדשה
תקוה שריג,הנחש ראשו וזנבו,"יוֹם אֶחָד, קִנֵּא זְנָבוֹ שֶׁל נָחָשׁ בְּרֹאשׁוֹ:

– לָמָּה תֵּלֵךְ תָּמִיד אַתָּה רִאשׁוֹן?

אָמַר לוֹ הָרֹאשׁ לַזָּנָב:

בְּבַקָּשָׁה, לֵךְ אַתָּה רִאשׁוֹן!
הָלַךְ וּמָצָא שְׁלוּלִית

נִכְנַס לְתוֹכָהּ וְכִמְעַט וְטָבַע.

הָלַךְ עוֹד וּמָצָא מְדוּרָה,

נָפַל לְתוֹכָהּ וְכִמְעַט וְנִשְׂרַף.

הָלַךְ עוֹד וּמָצָא קוֹצִים,

הִסְתַּבֵּךְ בְּתוֹכָם וְנִפְצַע.

הָיָה רַע וָמַר לַנָּחָשׁ…


וְכָל זֹאת, כִּי הָלַךְ רֹאשׁוֹ אַחֲרֵי זְנָבוֹ.

וְרָאוּי לוֹ לָאָדָם שֶׁיִּמְשֹׁל רֹאשׁוֹ בְּמַעֲשָׂיו וְלֹא יִצְרֵי לִבּוֹ…",ספרות עברית חדשה
תקוה שריג,הנמק הנשק הצבי והארי,"כְּדַאי לוֹ לָאָדָם לִדְמוֹת לָהֶם.

זֹאת מַדּוּעַ וְלָמָּה?

– כִּי טוֹב לוֹ לָאָדָם לִהְיוֹת:

עַז כַּנָּמֵר,

רָץ כַּצְּבִי,

קַל כַּנֶּשֶׁר,

וְגִבּוֹר כָּאֲרִי…",ספרות עברית חדשה
תקוה שריג,הסוס ושק השעורה שעל גבו,"מַעֲשֶׂה בְּאוֹרֵחַ שֶׁבָּא לַעֲיָרָה קְטַנָּה

וְחִפֵּשׂ לוֹ בַּיִת, לְהִתְאָרֵחַ בּוֹ.

שָׁאַל אֶת בְּנֵי הַמָּקוֹם:

מִי כָּאן עָשִׂיר, שֶׁאוּכַל לְהִתְאַכְסֵן אֶצְלוֹ?
אָמְרוּ לוֹ:

עֲשִׁיר הָעֲיָרָה שֶׁלָּנוּ, קַמְצָא שְׁמוֹ,
נַסֵּה, אֶפְשָׁר יְקַבֵּל אוֹתְךָ לְבֵיתוֹ…

בָּא לְבֵיתוֹ שֶׁל קַמְצָא

וּבִקֵּשׁ לְהִתְאָרֵחַ אֶצְלוֹ יָמִים אֲחָדִים.

אָמַר קַמְצָא לָאוֹרֵחַ:

הִכָּבֵד וְלֵךְ לְמָקוֹם אַחֵר,
כִּי אֵין לִי אֲפִלוּ תַּבְשִׁיל חַם בְּבֵיתִי

וְאֵין בְּיָדִי לְאָרֵחַ אוֹתְךָ אֶצְלִי.

אָמַר לוֹ הָאוֹרֵחַ:

רוֹאֶה אֲנִי שֶׁכְּשִׁמְךָ כֵּן אַתָּה
וְדוֹמֶה אַתָּה לְסוּס, שֶׁשַּׂק שְׂעוֹרָה עַל גַּבּוֹ וְהוּא מְלַחֵךְ עֵשֶׂב…",ספרות עברית חדשה
תקוה שריג,"הסיפור על חמוטל,יובל וחשמל","עַל חֲמוּטַל, שֶׁקָּרְאוּ לָהּ גַּם טַלְטַלֹנֶת, יֵשׁ לָנוּ שְׁנֵי

סִפּוּרִים וְזֶהוּ הָרִאשׁוֹן.

אַתֶּם כְּבָר יוֹדְעִים, שֶׁאוֹי וַאֲבוֹי לְמִי שֶׁנּוֹגֵעַ בְּחוּטֵי

חַשְֹמַל, נָכוֹן? אֲבָל חֲמוּטַל, עַד שֶׁהִצִּיל אוֹתָה יוּבַל,

עוֹד לֹא יָדְעָה זֹאת כְּלָל.

בֹּקֶר אֶחָד, קָמָה הַשְׁכֵּם, יָצְאָה לֶחָצֵר וּמָצְאָה שָׁם

סֻלָּם נִצָּב אֶל קִיר הַגַּן. טִפְּסָה, טִפְּסָה, כָּכָה סְתָם,

שְׁלָב וְעוֹד שָׁלָב, עַד שֶׁעָלְתָה לְרֹאשׁ הַגַּג. כָּל זְמַן

שֶׁטִּפְּסָה, הִסְתַּכְּלָה חֲמוּטַל אֶל עָל, אֲבָל כְּשֶׁעָמְדָה

עַל הַגַּג, הִסְתַּכְּלָה דַּוְקָא לְמַטָּה, וְכָל כָּךְ נִבְהֲלָה,

עַד שֶׁכִּמְעַט וְנָפְלָה. מֶה עָשְׂתָה? תָֹפְסָה בְּעַמּוּד

וְכִמְעַט, כִּמְעַט, נָגְעָה גַּם בְּחוּטֵי הַחַשְׁמַל.

יוּבַל, שֶׁהָיָה אָז בֶּן שְׁמוֹנֶה, יָרַד לוֹ, בְּדִיּוּק בְּאוֹתוֹ רֶגַע,

מֵהַכִּיתָה בַּמִּדְרָכָה וְרָאָה אֶת הַיַּלְדָּה שֶׁכִּמְעַט כִּמְעַט

נוֹגַעַת בְּחוּטֵי־הַחַשְׁמַל.

הוּא לֹא קָרָא לָהּ, גַּם לֹא צָעַק עָלֶיהָ, רַק תָּפַס

בַּסֻּלָּם, וּבִן חֲצִי־רֶגַע, כְּמוֹ שֵׁד, עָלָה לְמַעְלָה, נָתַן

לָהּ יֶד וְעָזַר לַחֲמוּטַל לָרֶדֶת בַּסֻּלָּם.

הוּא הָרִאשׁוֹן, יוֹרֵד אֲחוֹרַנִּית, מַחֲזִיק בְּיָד אַחַד בַּסֻּלָּם,

וּבְיָדוֹ הַשְּׁנִיָּה הוּא תּוֹמֵךְ בְּגַבָּהּ שֶׁל טַל שֶׁיָּרְדָה אַחֲרָיו,

שָׁלָב־שָׁלָב.

כָּךְ הִגִּיעוּ שְׁנֵיהֶם מִמָּרוֹם בְּשָׁלוֹם, וְרַק אָז, כְּשֶׁנָּגְעוּ

כַּפּוֹת־רַגְלֶיהָ בָּאֲדָמָה, פָּרְצָה טַלְטַלֹּנֶת בִּבְכִי גָּדוֹל

וָמָר. הַכֹּל קָרָה כָּל כְָּך מַהֵר, שֶׁאִישׁ לֹא רָאָה וְלֹא

שָׁמַע מְאוּמָה. חָכָם כָּזֶה הָיָה יוּבַל, כְּשֶׁהִצִּיל אֶת

חַמוּטַל. הוּא לֹא סִפֵּר אֶת הַסִּפּוּר לְאַף אֶחָד. אֲבָל

טַלְטַלֹּנֶת הִיא יַלְדָּה וְלֹא יֶלֶד, וְהַכֹּל לְאִמָּא שֶׁלָּהּ

מְסַפֶּרֶת…

כָּךְ נוֹדַע הַדָּבָר לְכָל הַחֲבֵרִים, כָּתְבוּ עָלָיו בְּעִתּוֹן

הַמֶּשֶׁק, אָפוּ לוֹ עוּגָה נֶהְדֶּרֶת, וְהַהוֹרִים שֶׁל חֲמוּטַל

קָנוּ לְיוּבַל שָׁעוֹן לְיוֹם הֻלֶּדֶת.

עַדׁ שֶׁיִּגְמֹר יוּבַל לֶאֱכֹל אֶת עוּגָתוֹ הַמְפֹאֶרֶת, נִשְׁמַע

אֲנַחְנוּ מַעֲשִׂיָּה אַחֶרֶת, גַּם הִיא עַל חֲמוּטַל, בַּת הַשָּׁלֹש

שֶׁקָּרְאוּ לָה כְּמוֹ שֶׁאָמַרְנוּ, גַּם טַלְטַלֹּנֶת –",ספרות עברית חדשה
תקוה שריג,העזאזל היכן הוא?,"הָיֹה הָיוּ אַחִים שְׁנַיִם,

הָאֶחָד עָשִׁיר, הַשֵּׁנִי עָנִי.

שָׁנִים אֲחָדוֹת נָתַן הָאָח הֶעָשִׁיר לָאָח הֶעָנִי

חִטָּה מִקְּצִיר שָׂדֵהוּ, שֶׁיֹּאפֶה מִמֶּנָה מַצּוֹת לְפֶסַח.

פַּעַם אַחַת, בְּעֶרֶב פֶּסַח,

בָּא הָאָח הֶעָנִי אֶל אָחִיו הֶעָשִׁיר,

כְּדַרְכּוֹ מִדֵּי שָׁנָה בְּשָׁנָה, לְקַבֵּל חִטָּה.

דָּחָה הָאָח הֶעָשִׁיר אֶת הָאָח בְּאָמְרוֹ:

– בּוֹא מָחָר!

כָּךְ עָשָׂה יָמִים אֲחָדִים.

לְבַסּוֹף גֵּרֵשׁ אוֹתוֹ בְּאָמְרוֹ:

– לֵךְ לַעֲזָאזֵל!

חָזַר הֶעָנִי לְבֵיתוֹ, בְּלֵב נִשְׁבָּר מֵעֶלְבּוֹן וּמַחְסוֹר.

לָקַח אֶת טַלִּיתוֹ וְאֶת הַתְּפִלִּין שֶׁלּוֹ,

נִפְרַד מֵאִשְׁתּוֹ וִילָדָיו וְיָצָא לַדֶּרֶךְ,

לְחַפֵּשׂ הֵיכָן הָעֲזָאזֵל…",ספרות עברית חדשה
תקוה שריג,העכבר ושפמו,"מִי שֶׁהוּא, מַמָּשׁ “גֵּבּוֹר”,

וְאֵינוֹ נִבְהָל מִפְּנֵי עַכְבָּר אָפֹר,

רָאָה בְּוַדַּאי שֶׁיֵּש לָעַכְבָּר

מִין “תֶּפֶר” כָּזֶה, נִסְתָּר,

תֶּפֶר זֶה מַדּוּעַ הוּא בָּא וְלָמָּה הוּא צָץ?

מַעֲשֶׂה זֶה שֶׁהָיָה וְנִבְרָא, בְּתֵבַת־נֹחַ קָרָה:

פַּעַם אַחַת, יָשַׁב הָעַכְבָּר עִם בַּת־זוּגָתוֹ הָעַכְבָּרִית,

וְהִבִּיטוּ זֶה בָּזֶה בְּאַהֲבָה נַבְרָנִית…

יָשַׁב עַל יָדָם חָתוּל אֶחָד, גָּדוֹל וָעָב.

יָשָׁב וְחָשַָׁב:

אִם בַּיַּבָּשָׁה אֲנֵי טוֹרֵף עַכְבָּר גַּם עַכְבָּרַיִם,

לָמָּה לֹא אֶבְלַע עַכְבָּר שָׁמֵן זֶה, אַחַת וּשְׁתַּים?

חָשַׁב וְקָפַץ, זָרִיז וְנִמְרָץ.

אֲבָל הָעַכְבָּר, הַזָּרִיז מִמֶּנוּ כִּפְלַיִם,

נִשְׁמַט מִפָּנָיו, בְּבוֹר נִתְחַב.

שָׁלַח הֶחָתוּל אֶת כַּפּוֹ הָאַחַת

לְתוֹךְ הַבּוֹר לִתְפֹּס אֶת הָעַכְבָּר הַנִּמְלָט

נָעַץ הָעַכְבָּר אֶת שִׁנָּיו בְּכַף הֶחָתוּל,

שָׁלַף הֶחָתוּל אֶת כַּפּוֹ הָאַחֶרֶת

וְשָׂרַט בּוֹ בָּעַכְבָּר בְּצִפָּרְנָיו,

עַד שֶׁנִּקְרְעוּ כָּל פָּנָיו וְדָמוֹ זָב.


בָּא הָעַכְבָּר הַפָּצוּעַ לִפְנֵי נֹחַ, אֲדוֹן הַתֵּבָה וְאָמַר לוֹ:

– רְאֵה, נֹחַ, מַה שֶּׁעָשָׂה לִי הֶחָתוּל הָרָשָׁע!

תָּפַר נֹחַ לָעַכְבָּר אֶת עוֹרוׁ מֵעַל לַשָּׂפָם, בְּרַחֲמִים,

וְכָךְ נוֹתְרָה לוֹ צַלֶּקֶת לְעוֹלְמֵי עוֹלָמִים…",ספרות עברית חדשה
תקוה שריג,הצ'וצי והדובי של בן,"לבן, שהיה תינוק ופעוט, היה דובון־קואלה קטן מפרווה אמיתית.

עיני גחלים לוהטות ופה קטנטן חמוד.

בן אהב את הדובי אהבת נפש ולא זז בלעדיו.

עם השנים, התקרח הדובי והתכער, לא תואר לו ולא הדר.

אפילו הדובי החדש שקנה לו סבא נחום בציר הדרומי,

נדחה בשאט נפש.

גם המוצץ היה מרופט כהוגן.

כשמלאו לו ארבע שנים, בו ביום שחגגו לו את יום ההולדת,

הלך בן בעצמו לחדר־האוכל וזרק את הדובי ואת הצוצי

לאשפה של חדר־האוכל, ובא זורח לחדר הוריו:

די, זרקתי את הדובי ואת הצוצי! את שמחה, אמא?
היה זה רגע של גבורה עילאית וכדאית

בן חוּבק, נוּשק ולוּטף וקיבל מתנות כיד המלך.",ספרות עברית חדשה
תקוה שריג,הציפור בכלוב,"צִפּוֹר אַחַת בָּאָה וְעָמְדָה עַל כְּלוּב, שֶׁהָיְתָה כְּלוּאָה בּוֹ צִפּוֹר שְׁנִיָּה,

וְרָאֲתָה שֶׁמָּלֵא הַכְּלוּב מִכָּל טוּב.

אָמְרָה הַצִּפּוֹר הַחָפְשִׁיָּה לַצִפּוֹר הַכְּלוּאָה:

– כַּמָּה טוֹב לָךְ, שֶׁמְּזוֹנֵךְ רַב וּמֻגָּשׁ לָךְ בִּידֵי בַּעַל-הַבַּיִת!

אָמְרָה לָהּ הַצִּפּוֹר בַּכְּלוּב:

– כַּמָהּ טִפְּשָׁה אַתְּ!

רוֹאָה אַתְּ כָּל טוּב שֶׁבַּכְּלוּב

וְאֶת הַכְּלוּב אֵינֵךְ רוֹאָה…",ספרות עברית חדשה
תקוה שריג,הר סיני,"לְאַחַר שֶׁרָאִינוּ מֵתֵי מִדְבָּר הָאַחֲרוֹנִים בְּסִינַי,

שָׁב הָעַרְבִי וְשָׁאַל אוֹתִי:

– רַבִּי, רוֹצֶה אַתָּה עַכְשָׁו לִרְאוֹת הַר סִינַי

שֶׁעָלָיו נָתַן מׂשֶה אֶת הַתּוֹרָה לִבְנֵי־יִשְׂרָאֵל?

אָמַרְתִּי לוֹ:

– רוֹצֶה אֲנִי מְאׂד!

הֵבִיא אוֹתִי לְרַגְלֵי הַר אֶחָד

וְרָאִיתִי שֶׁמַּקִיפִים אוֹתוֹ עַקְרַבִּים לְבָנִים, גְּדוֹלִים כַּחֲמוֹרִים.

וְלׂא עָלָה מְעוֹלָם אָדָם עַל הַר סִינַי

וְלׂא עָלִינוּ אֲנַחְנוּ

וְלׁא יַעֲלֶה עָלָיו אָדָם לְעוֹלָם…",ספרות עברית חדשה
תקוה שריג,הרב אבו חצירא ותותחי השיח,"דּוֹרוֹת עַל דּוֹרוֹת יָשְׁבוּ הַיְּהוּדִים בְּעָרֵי מָרוֹקוֹ,

בַּמַּלָאח, הוּא הַגֶּטוֹ שֶׁל אַרְצוֹת צְפוֹן אַפְרִיקָה.

עִקַּר פַּרְנָסָתָם הָיְתָה עַל הַמִּסְחָר וְעַל הַמְּלָאכָה,

כִּי נֶאֱסַר עֲלֵיהֶם מִכֹּל־וָכֹל לִרְכּשׁ קַרְקָעוֹת

וּלְהִתְפַּרְנֵס מֵעֲבוֹדַת אֲדָמָה.

הַמִּסְחָר בְּעָרֵי מָרוֹקוֹ הָיָה מִתְנַהֵל בִּימֵי־שׁוּק

אַחַת לְשָׁבוּעַ, עִיר וָעִיר וְהַיּוֹם הַקָּבוּעַ שֶׁלָּהּ.

הַיְּהוּדִים הָיוּ מַנִּיחִים אֶת פְּרִי מְלַאכְתָּם –

תַּכְשׁיטִים שֶׁיָּצְרוּ, אֲרִיגִים שֶׁטָּווּ, בְּגָדִים שֶׁתָּפְרוּ

כְּלֵי פַּח שֶׁעשׂוּ, רָהִיטִים וּמַחְצָלוֹת,

אֶת כָּל אֵלֶּה הִצִּיגוּ בַּשּׁוּק, עַל דּוּכָנִים,

בְּצַד הַפַּלָּחִים הָעֲרָבִים – קוֹנִים מִכָּל הַבָּא לַיָּד.

הַשַּׁלִּיטִים הָיוּ גוֹבִים מִסִּים גְּבוֹהִים

וּבְעִקָּר הָיוּ מְצִיקִים לַיְּהוּדִים.


בִּכְפַר אַרְפוֹד, לֹא הַרְחֵק מִן הָעִיר מַארַאקֶשׁ

הָיְתָה קְהִלָּה יְהוּדִית וּבְרֹאשָׁהּ רַבָּהּ, אַבּוּ־חֲצֵירָא

בֵּן שׁוֹשֶׁלֶת רַבָּנִים, שֶׁהֶעֱמִידָה גְאוֹנִים רַבִּים.

הַשֵּׁיח' שֶׁל אוֹתוֹ כְּפָר, אַרְפוֹד,

שׂוֹנֵא־יְהוּדִים גָּדוֹל הָיָה.

בִּפְנֵי אָדָם אֶחָד הָיָה לוֹ דֶרֶךְ־אֶרֶץ, וַאֲפִלּוּ פַּחַד,

בִּפְנֵי הָרַב אַבּוּ־חֲצֵירָא הַזָּקֵן הַזָּקוּף וְהַגֵּאֶה.

כְּנֶגֶד כָּל גְּזֵרָה שֶׁהַשֵּׁיח' גָּזַר עַל הַיְּהוּדִים בִּכְפָרוֹ,

יָדַע הָרַב אַבּוּ־חֲצֵירָא לְהַנְהִיג אֶת בְּנֵי עֲדָתוֹ

בְּאֹפֶן שֶׁהָיוּ מִתְגַּבְּרִים עַל הַגְּזֵרוֹת.

כָּךְ הָיָה שָׁנִים רַבּוֹת עַד הַיּוֹם הַמַּר…


יוֹם אֶחָד, הֶחְלִיט הַשֵּׁיח' לְהִפָּטֵר מֵהָרַב אַבּוּ־חֲצֵירָא.

מֶה עָשָׂה?

הוֹצִיא כָּרוֹז שֶׁהָיָה מְהַלֵּךְ בַּשּׁוּק וּמַכְרִיז:

– עַל יְהוּדֵי אַרְפוֹד לְהָבִיא לַשֵּׁיח'

בְּתֹם שְׁלשָׁה יָמִים –

מָאתַיִם אֶלֶף דַּרְכְּמוֹנוֹת זָהָב

וְהָיָה אִם לֹא יָבִיאוּ יוּמְתוּ בְּמִיתוֹת מְשֻׁנּוֹת…


הַיּוֹם הַשְּׁלִישִׁי לַגְּזֵרָה – יוֹם שַׁבָּת הָיָה.

וְהַיְּהוּדִים שֶׁנִּקְהֲלוּ בְּבֶהָלָה אֶל רַבָּם אַבּוּ־חֲצֵירָא,

שָׁבוּ לְבָתֵּיהֶם וְעָשׂוּ אֶת הַשַּׁבָּת בִּקְדֻשָּׁה וּבְטָהֳרָה.

כֵּיוָן שֶׁהִרְגִּיעָם רַבָּם וְאָמַר:

– גְּזֵרַת הַשֵּׁיח' אֵינֶנָּה גְזֵרָה מִן הַשָּׁמַיִם!

רָחֲצוּ וְלָבְשׁוּ כְּמִנְהָגָם מִדֵּי עֶרֶב שַׁבָּת,

רָחֲצוּ וּמֵרְקוּ אֶת בָּתֵיהֶם וְאֶת חַצְרוֹתֵיהֶם,

הִכְנִיסוּ אֶת הַ“חַמִּין” לְתַנּוּר הַבָּנוּי חֵמָר, לַ“פָ’רוֹנָה”,

הַגְּבָרִים הִתְפַּלְלוּ בְּבֵית־הַכְּנֶסֶת בְּחִיל וּרְעָדָה,

הַנָּשִׁים הִדְלִיקוּ נֵרוֹת שַׁבָּת כְּמִסְפַּר הַנְּפָשׁוֹת בְּבֵיתָן –

וְאָכְלוּ אֶת סְעֻדַּת לֵיל־שַׁבָּת כַּהֲלָכָה.

עַל הַשֻּׁלְחָן הִתְנוֹצְצוּ כְּלֵי הַבְּדֹלַח

וּכְלֵי הַזְּכוּכִית הַמֻּזְהֶבֶת

שֶׁנֵּרוֹת הַשַּׁבָּת הִשְׁתַּקְּפוּ בְּתוֹכָם בְּאוֹר יְקָרוֹת.

הֵם שָׁרוּ זְמִירוֹת וּפִיּוּטִים

וְדָחֲקוּ מִלִּבָּם אֶת הַפַּחַד הַגָּדוֹל

בִּפְנֵי יוֹם הַמָּחָר.

תּוֹךְ כְּדֵי זִמְרָתָם – הִתְבּוֹנְנוּ אִישׁ בִּפְנֵי רֵעֵהוּ,

כְּמוֹ תּוֹהִים, אִם יִזְכּוּ, יוֹסִיפוּ וְיַעֲשׂוּ

עוֹד שַׁבָּתוֹת כְּשֵׁרוֹת

וְאַף אִם יַעַרְכוּ לְמָחֳרַת הַיּוֹם אֶת הַ“הַבְדָּלָה”…


הָרַב הַזָּקֵן אַבּוּ־חֲצֵירָא הָיָה רָגוּעַ,

כִּי צִוָּה עַל כָּל בְּנֵי עֲדָתוֹ לְהִתְאַסֵּף לְמָחֳרַת,

כֻּלָּם כְּאֶחָד, לְבֵית־הַכְּנֶסֶת, וְלַעֲמֹד כָּל הַיּוֹם בִּתְפִלָּה,

כִּי בָּטַח בֵּאלֹהִים,

שֶׁהַשַּׁבָּת תִּשְׁמֹר עֲלֵיהֶם מִכָּל רַע.


וּמְשָׁרֵת עֲרָבִי הָיָה לָרַב

שֶׁאָהַב אֶת הָרַב וְשֵׁרְתוֹ בֶּאֱמוּנָה,

אֲבָל כְּשֶׁנִּגְזְרָה אוֹתָהּ גְּזֵרָה,

חָשַׁשׁ מְאֹד לְנַפְשׁוֹ, שֶׁמָּא יֵהָרֵג עִם אֲדוֹנוֹ.

כְּשֶׁשָּׁמַע מִפִּי הָרַב עַל כַּוָּנָתוֹ,

ציור 9.png
לֶאֱסֹף לַמָּחֲרַת, לְבֵית־הַכְּנֶסֶת

אֶת כָּל בְּנֵי עֲדָתוֹ,

הָלַךְ בַּסֵּתֶר לְבֵית הַשֵּׁיח'

וְגִלָּה אֶת כַּוָּנַת הָרַב לְאָזְנוֹ.

וְהַשֵּׁיח', שֶׁחָשַׁשׁ מִפְּנֵי קְדֻשַּׁת הָרַב,

וּמִפְּנֵי קְדֻשַּׁת הַשַּׁבָּת שֶׁל הַיְּהוּדִים,

הִתְחַכֵּם וְהֶחְלִיט

שֶׁלֹּא יְכַוֵּן אֶת תּוֹתָחָיו עַל הַמַּלָאח בַּשַּׁבָּת,

כְּשׁיִּהְיוּ הַיְּהוּדִים מוּגַּנִּים בִּקְדֻשָּׁתָהּ,

אֶלָּא בְּמוֹצָאֵי־שַׁ‏בָּת,

כְּשֶׁאוֹתָהּ קְדֻשָּׁהּ תִּסְתַּלֵּק לָהּ מִן הַיְּהוּדִים.


וְכָךְ הָיָה,

כְּשֶׁשָּׁבוּ הַיְּהוּדִים לְבָתֵּיהֶם מִבֵּית־הַכְּנֶסֶת

בּוֹ שָׁהוּ כָּל אוֹתָהּ שַׁבָּת,

וְהִתְכַּוְּנוּ לְהַדְלִיק נֵר שֶׁל הַבְדָּלָה,

רָעֲמוּ תּוֹתְחֵי הַשֵּׁיח'

וְהַפְּגָזִים הָרְגוּ בַּיְּהוּדִים אֲנָשׁים נָשִׁים וָטַף

וְגַם הָרַב אַבּוּ־חֲצֵירָא נֶהֱרָג עִם בְּנֵי עֲדָתוֹ.

הַיְּהוּדִים שֶׁנִּשְׁאֲרוּ בַּחַיּיִם נִמְלְטוּ עַל נַפְשָׁם

וּמֵאָז לֹא יָשְׁבוּ עוֹד יְהוּדִים בִּכְפַר אַרְפוֹד.",ספרות עברית חדשה
תקוה שריג,הרוכל מגביש ומאנסור אבן סאלם הלסטים,"כְּמוֹ בְּאַרְצוֹת אֵירוֹפָּה כָּךְ בְּאַרְצוֹת עֲרָב,

בְּכָל מָקוֹם שֶׁהַשַּׁלִּיטִים לֹא הִרְשׁוּ לַיְּהוּדִים

לִקְנוֹת לָהֶם קַרְקַע,

לְעַבֵּד אוֹתָהּ וּלְהִתְפַּרְנֵס מִפֵּרוֹתֶיהָ,

נֶאֶלְצוּ הַיְּהוּדִים לְהִתְפַּרְנֵס מִמְּלָאכָה וּמִסְחָר.

מֵהֶם הָיוּ חַיָּטִים, צוֹרְפִים, סַנְדְּלָרִים, בּוּרְסְקָאִים

מֵהֶם הָיוּ סוֹחֲרִים גְּדוֹלִים וַעֲשִׁירִים

שֶׁסָּחֲרוּ עִם אַרְצוֹת־חוּץ,

מֵהֶם חֶנְוָנִים גְּדוֹלִים וּקְטַנִּים,

מֵהֶם רוֹכְלִים נוֹדְדִים בֵּין הָעֲיָרוֹת וְהַכְּפָרִים

וּמוֹכְרִים סִדְקִית, בַּדִּים וּשְׁאָר מִצְרָכִים קְטַנִּים.

אֶרֶץ לוּב מְעוּטַת תּוֹשָׁבִים הָיְתָה בַּדּוֹרוֹת שֶׁעָבְרוּ

וַאֲפִלּוּ הַיּוֹם עֲדַיִן בִּלְתִּי מְיֻשֶּׁבֶת הִיא בְּרֻבָּהּ.

בֵּין כְּפָר לִכְפָר, בֵּין עֲיָרָה לַעֲיָרָה – מִדְבַּר שְׁמָמָה,

מַמְלֶכֶת גַּזְלָנִים וְשׁוֹדְדִים.

מֶלֶךְ הַלִּסְטִים, לִפְנֵי דוֹרוֹת אֲחָדִים,

גַּזְלָן שֶׁהִצְמִיחַ מַעֲשִׂיּוֹת וְאַגָּדוֹת לָרֹב,

הָיָה הַשּׁוֹדֵד מַאנְסוּר אִבְּן־סַאלַם.


יוֹם אֶחָד, רָאָה הָרוֹכֵל הַיְּהוּדִי,

מַגְבִּישׁ אַבּוּ־חָדִיד, בִּטְרִיפּוֹלִי,

אָדָם אֶחָד חָסֹן וּשְחֹר עוֹר

עוֹמֵד עִם חֲמוֹרוֹ בְּכִכַּר הַשּׁוּק,

מַבִּיט סְבִיבוֹ בְּעֵינַיִם תּוֹהוֹת־בּוֹהוֹת

וּמַרְאֵהוּ חוֹלֶה מְאֹד;

יְלָדִים נֶאֱסָפִים סְבִיבוֹ וּמִתְקַלְּסִים בּוֹ.

וְהָאִישׁ, עַל אַף חָסְנוֹ,

אֵינוֹ מֵגִיב עַל טַרְדָנוּתָם.

הָיָה הַמַּרְאֶה מוּזָר בְּעֵינֵי מַגְבִּישׁ.

נִגַּשׁ אֵלָיו, בֵּרַךְ אוֹתוֹ לְשָׁלוֹם וְאָמַר לוֹ:

– רוֹאֶה אֲנִי שֶׁאַתָּה חוֹלֶה בַּגּוּף אוֹ בַּנֶּפֶשׁ,

בּוֹא לְבֵיתִי, תָּנוּחַ, תֹּאכַל וְתִשְׁתֶּה וְיִיטַב לְךָ.

הָלַךְ הָאִישׁ עִם חֲמוֹרוֹ אַחֲרֵי מַגְבִּישׁ לְבֵיתוֹ

שָׁהָה שָׁם יְמָמָה אַחַת, נָח, אָכַל וְשָׁתָה

וְרָחַץ אֶת גּוּפוֹ עַד שֶׁהִתְאוֹשֵׁשׁ כָּלִיל.

שָׁלַח מַגְבִּישׁ בְּכָבוֹד וּבִידִידוּת אֶת אוֹרְחוֹ

וְנָתַן לוֹ לְשַׂקּוֹ צֵידָה מְשֻׁבַּחַת לַדֶּרֶךְ.

בְּרֶגַע הַפְּרִידָה אָמַר הָאוֹרֵחַ לַמְאָרֵחַ:

– עוֹד נִתְרָאֶה בְּרֶגַע שָׁחֹר…


עָבְרוּ שָׁנִים וְאוֹתוֹ אוֹרֵחַ מוּזָר נִשְׁכַּח מִלֵּב מַגְבִּישׁ.

הוּא הָיָה מְהַלֵּךְ בֵּין הַכְּפָרִים וְהָעֲיָרוֹת

וְחוֹזֵר עַל בָּתֵּי הָעֲרָבִים וּהַיְּהוּדִים וּמוֹכֵר אֶת מַרְכֻּלְתּוֹ

וְשָׁב לִקְרַאת שַׁבָּת לִטְרִיפּוֹלִי, לְבֵיתוֹ.


יוֹם אֶחָד, הָיָה מַגְבִּישׁ מְהַלֵּךְ בַּמִּדְבָּר,

בֵּין כְּפָר לִכְפָר,

וְיוֹדֵעַ שֶׁיֵּשׁ, בְּאוֹתוֹ מִדְבָּר, הָרִים וּמְצוֹקִים

וּבֶהָרִים – נְקָרוֹת, מְעָרוֹת וּמִנְהָרוֹת

וּבַמְּעָרוֹת גַּזְלָנִים, שׁוֹדְדִים, לִסְטִים לְמֵאוֹת.

הָיָה מַגְבִּישׁ הוֹלֵךְ בְּעִקְבוֹת חֲמוֹרוֹ

וּמְפַזֵּם לוֹ מִזְמוֹרֵי תְּהִלִּים לְחַזֵּק אֶת לִבּוֹ.

פִּתְאֹם צָמְחוּ לִקְרָאתוֹ, כְּמוֹ צָצוּ מִן הָאֲדָמָה,

שְׁלשָׁה אֲנָשִׁים לְבוּשֵׁי שְׁחֹרִים,

רְעוּלֵי פָּנִים וְאָמְרוּ לְמַגְבִּישׁ:

– יְהוּדִי! תֵּן לָנוּ אֶת חֲמוֹרְךָ

וְאֶת כָּל הַכֶּסֶף שֶׁבְּכִיסֵי בְּגָדֶיךָ וְלֵךְ לַחָפְשִׁי

בַּדֶּרֶךְ הַקְּצָרָה בְּיוֹתֵר לִטְרִיפּוֹלִי, שֶׁנַּרְאֶה אוֹתָהּ לְךָ…

אִם אַתָּה מִתְנַגֵּד, נַשְׁאִיר לְךָ כָּל מַה שֶּׁבְּיָדֶיךָ,

וְנוֹלִיךְ אוֹתְךָ לְדֶרֶךְ אֲרֻכָּה מְאֹד

שֶׁכָּל הַהוֹלְכִים בָּהּ,

אֵינָם מַגִּיעִים לְעוֹלָם לִמְחוֹז חֶפְצָם…

בָּחַר מַגְבִּישׁ לָתֵת לָהֶם אֶת כָּל אֲשֶׁר לוֹ

וְלָלֶכֶת בַּדֶּרֶךְ הַקְּצָרָה שֶׁתָּבִיא אוֹתוֹ לְבֵיתוֹ וּמִשְׁפַּחְתוֹ

וַאֲפִלּוּ יִהְיֶה חֲסַר־כֹּל.

הִתְחִיל צוֹעֵד בְּאוֹתָהּ דֶּרֶךְ.

בֵּינְתַיִם יָרַד הַיּוֹם וְחשֶׁךְ מִצְרַיִם כִּסָּה עַל הַמִּדְבָּר.

תַּנִּים יִלְּלוּ, צְבוֹעִים צָחֲקוּ וְדָמוֹ שֶׁל מַגְבִּישׁ

קָפָא בְּעוֹרְקָיו מֵרֹב פַּחַד.

פִּתְאֹם צָמְחָה מוּל עֵינָיו

דְּמוּת שׁוֹדֵד שְׁחֹרָה, רְעוּלָה.

– לְאָן אַתָּה הוֹלֵךְ לְבַדְּךָ בַּמִּדְבָּר, יְהוּדִי?

הָרֵם מִיָּד אֶת שְׁתֵּי יָדֶיךָ

וְאֵדַע שֶׁאֵין בָּהֶן חֶרֶב!


הֵרִים מַגְבִּישׁ אֶת שְׁתֵּי יָדָיו

וְהוּא רוֹעֵד כְּלוּלָב.

אָמַר לוֹ הַשּׁוֹדֵד:

– אַל תְּפַחֵד, יְהוּדִי, סַפֵּר לִי, מַה מַּעֲשֶׂיךָ כָּאן?

סִפֵּר לוֹ מַגְבִּישׁ עַל שְׁלשֶׁת הַלִּסְטִים

שֶׁלִּסְטְמוּ אוֹתוֹ…

– בּוֹא אִתִּי – אָמַר הַשּׁוֹדֵד

וְלָקַח אֶת יַד הָרוֹכֵל בְּיָדוֹ.

הָלַךְ מַגְבִּישׁ עִם הַלִּסְטִים,

כַּהֲלֹךְ יֶלֶד קָטָן עִם אָבִיו מוֹלִידוֹ

עַד לִמְעָרָה אַחַת שֶׁבָּהָר.

נִכְנְסוּ לַמְּעָרָה וְרָאָה בָּהּ מַגְבִּישׁ

אֶת חֲמוֹרוֹ וְאֶת סְחוֹרָתוֹ

וּקְבוּצַת הַשּׁוֹדְדִים גְּלוּיֵי פָּנִים

יוֹשְׁבִים סָבִיב לִמְדוּרָה קְטָנָּה וְשׁוֹתִים קָפֶה.

הִזְעִים הַשּׁוֹדֵד שֶׁהֶחֱזִיק בִּידֵי מַגְבִּישׁ אֶת פָּנָיו וְצָעַק:

– בְּנֵי־בְּלִיַּעַל!

הַחֲזִירוּ מִיָּד לְאָדָם זֶה אֶת גְּזֵלַתְכֶם,

אִם לֹא תָּעֲשׂוּ כֵּן, מָרָה תִּהְיֶה אַחֲרִיתְכֶם!

אָז פָּנָה אֶל מַגְבִּישׁ

שֶׁעֲדַיִן עָמַד חִוֵּר וְשִׁנָּיו נוֹקְשׁוֹת:

– הַאִם אַתָּה מַכִּיר אוֹתִי, יְהוּדִי?

– לֹא – הֵשִׁיב מַגְבִּישׁ בִּרְעָדָה –

לֹא, אֵינִי נִזְכָּר כְּלָל בְּמַרְאֶה פָּנֶיךָ.

– וְאֵינְךָ זוֹכֵר שֶׁהִזְמַנְתָּ לְבֵיתְךָ

אָדָם זָר שֶׁעָמַד חוֹלֶה וְכוֹאֵב

בְּכִכַּר הַשּׁוּק שֶׁבִּטְרִיפּוֹלִי,

וְסָעַדְתָּ אוֹתוֹ, עַד שֶׁהֶחֱלִים,

וְגַם שָׁלַחְתָּ אוֹתוֹ לַדֶּרֶךְ

וְגַם צֵידָה טוֹבָה נָתַתָּ לְתוֹךְ שַׂקּוֹ?

ציור 9.png
– כֵּן, עַכְשָׁו אֲנִי מַכִּיר אֶת פָּנֶיךָ,

אוֹרְחִי מְכֻבָּדִי – נִזְכַּר מַגְבִּישׁ.

– וְהִנֵּה עַכְשָׁו הִגִּיעַ אוֹתוֹ “רֶגַע שָׁחֹר” –

אָמַר הָאִישׁ.

– הַיּוֹם, אַתָּה הוּא זֶה שֶׁנָּפַלְתָּ בְּצָרָה

וְיֵשׁ בְּיָדִי לִגְמֹל לְךָ עַל חַסְדְּךָ עִמִּי.

קַח לְךָ אֶת חֲמוֹרְךָ, אֶת סְחוֹרָתְךָ וְאֶת כַּסְפְּךָ

וַאֲנִי עוֹד אוֹסִיף עַל אֵלֶּה, כָּהֵנָּה וְכָהֵנָּה.

הוֹבִיל הַשּׁוֹדֵד אֶת מַגְבִּישׁ עַד מְבוֹאוֹת טְרִיפּוֹלִי

וְגָדַשׁ אֶת הַשַּׂקִּים שֶׁעַל גַּב הַחֲמוֹר בְּכָל טוּב.

כְּשֶׁנִּפְרַד מִמֶּנּוּ לָחַשׁ לְאָזְנוֹ:

– יְדִידִי, אִם יִשְׁאֲלוּ אוֹתְךָ אַנְשֵׁי הָעִיר

מִיהוּ זֶה שֶׁהִצִּיל אוֹתְךָ בְּרֶגַע שָׁחֹר

גָּמַל לְךָ טוֹבָה וְנָתַן לְךָ אוֹר,

וּמִיהוּ זֶה שֶׁאֵינוֹ שׁוֹכֵחַ אֶת מֵיטִיבוֹ,

תָּשִׁיב לָהֶם:

– זֶהוּ הַשּוֹדֵד הַגָּדוֹל מִכָּל הַשּוֹדְדִים בְּאֶרֶץ לוּב

מַאנְסוּר אִבְּן־סַאלַם הַמְפֻרְסָם בָּעוֹלָם…
",ספרות עברית חדשה
תקוה שריג,הרי לכם בדיות,"בַּיָּמִים הָרְחוֹקִים, לִפְנֵי אַלְפַּיִם שָׁנָה וְשָׁנָה,

כְּשֶׁשָּׁלְטוּ הָרוֹמָאִים בְּאַרְצֵנוּ,

נָהֲגוּ הָרוֹמָאִים לְהִתְנַצֵּחַ עִם הַיְּהוּדִים בְּחָכְמָה.

פַּעַם בִּקֵּר יְהוֹשֻעַ בֶּן־חֲנַנְיָה בְּאַתּוּנָה

וְנִכְנַס אֵצֶל חֲכָמֶיהָ.

אָמְרוּ לוֹ הַחֲכָמִים: – סַפֵּר לָנוּ בְּדָיוֹת!

אָמַר לָהֶם: – בְּחֵפֶץ לֵב!

הַקְשִיבוּ:

– פַּעַם אַחַת הָיְתָה פִּרְדָּה שֶׁהִמְלִיטָה וָלָד

וְהָיָה פֶּתֶק תָּלוּי בְּצַוַּאר הַוַּלָד

וּבוֹ כָּתוּב לֵאמׂר:

""אֲנִי, בְּנָהּ שֶׁל הַפִּרְדָּה, דּוֹרֵשׁ לְהָבִיא לְפָנַי

מֵאָה אֶלֶף מַטְבְּעוֹת הַמְּדִינָה, עֲשׂוּיוֹת זָהָב טָהוֹר…

אָמְרוּ לוֹ חַכְמֵי אַתּוּנָה:

– רַבִּי יְהוֹשֻעַ, מִי שָׁמַע שֶׁפִּרְדָּה מַמְלִיטָה!

אָמַר לָהֶם:

– חַכְמֵי אַתּוּנָה, וְכִי לׂא בִּקַּשְתֶּם בְּדָיוֹת מִפִּי?!

הֲרֵי לָכֶם בְּדָיוֹת!",ספרות עברית חדשה
תקוה שריג,השובך החדש נשאר ריק,"פעם הייתה החצר שלנו הומה יונים. על כל הגגות, על כל הדשאים, על הברזים והממטרות, גרגרו יונים: שחורות, צחורות, מנומרות, ולאור השמש – לפעמים גם ירוקות, כתמתמות, כחלחלות, בקצות הנוצות. וכולם היו בונים שובכים: סבים לנכדיהם, אבות לילדיהם, אחים גדולים – לאחיהם הקטנים.

אפילו חבר אחד, זקן למדי, שאין לו בכלל אשה וילדים, גם הוא בנה שובך באותו זמן.

כל מיני דוגמאות היו לשובכים: בני קומות אחדות, שפתחיהם פונים רק לצד מזרח, לשמרם מפני הגשם;

כאלה שתאיהם פתוחים סביב־סביב, לכל רוח;

מהם שטוחים ורחבים, מהם – צרים וגבוהים;

מהם היו נמוכים כהישג יד, מהם גבוהים וסולם ניצב אליהם;

כולם צבועים בצבעים עליזים ותקועים בתוך ערוגות פרחים.


גם לשאול ונחום, פרחחים שובבים מכיתה ד', שעלילותיהם יכולים לספר יומם וליל, התחשק לבנות שובך גם להם וכשהם חושקים במשהו, אין דבר העומד בדרכם.

חומרים? מה הבעיה? על־יד הנגרייה יש אולי מיליון קרשים. מסמרים? לא בעיה: כיסיהם מלאים אותם! ואם אתם אומרים סולם? יקחו אצל אריה החשמלאי בבוקר השכם, כשילך לעבודה, ואחרי הצהריים, לפני שובו, יחזירוהו למקום ודי!

אלא מה, אתם אומרים בוודאי: עמוּד? והלא בדיוק לפני שבוע, כרתו עצי אקליפטוס בחורשה, שבצידי הכביש, ויש שם עמודים, ככל אוות נפשם.

נשאר עוד לחשוב על מישהו שינסר להם את הקרשים? זו אולי קצת בעיה, אבל הם יתגברו גם עליה, סמכו עליהם…

למשל כך: אבא של נחמן, גדליה, עובד בנגרייה, והם יכולים להבטיח לנחמן שגם הוא “ישתתף” בשובך שלהם והוא יבקש זאת מאבא שלו. למה לא?

וכך, תוך ימים עשרה, התנוסס שובך גבוה לתפארת, בגינת הוריו של נחום, ובשובך שישה־עשר תאים, והייתה לו גם מרפסת שסבבה אותו מכל עבריו, והיו לו גג אדום וקירות ירוקים, והעמוד שעליו התנשא השובך, היה כתום, כחלמון ביצה טרייה.

ומה עכשיו? – יונים – אתם אומרים? נכון! חוכמה להגיד.

אך מניין יקחו אותן?

והלא כל חבר שיגשו אליו לבקש ממנו יונים יגיד: אה ויגיד: בה, ולתת לא ירצה…

ומי הם, אתם חושבים, שיתחננו ויבקשו נדבות? אל תדאגו.

הם כבר יסתדרו בסדר גמור.

היונים היפות ביותר בחצר היו של יחיאל הסנדלר.

גוונים שלהן – לא היו להם מתחרים בין גוני יונים אחרות.

אבל לא רק זה: הן היו גם הכי גדולות ומפוטמות מכל היונים האחרות. נוצות החזה שלהן דמו לכדור נוצץ ולראשן עטרה כרבולת מגונדרת.

בקיצור יפהפיות!

נפשם של גיבורינו, שאול ונחום, שבני תשע היו אותה שנה, יצאה כמובן דווקא אל יוניו של יחיאל הסנדלר.

אותו יחיאל ידע טיבן של יוניו ושמר עליהן מכל משמר.

מה עשה? עמד ומתח חוט חשמל ממנורה שמעל פתח דלתו,

עד לראש השובך, ושם, התקין פנס רוח ובתוכו נורה עזה.

משאך ירד הליל, מייד הלך האור מראש השובך והאיר על כל סביבותיו.

ושאול ונחום מה יעשו? לאור היום, לא יעזו לגשת אל שום שובך, מה גם אל זה של יחיאל.

ובלילה, הרי אור כאור היום! כל הלילה!


אותה שנה האריך מאוד הסתיו את ימיו על־פני הארץ.

לא היה עדיין אף סימן קל שבקלים ליורה.

אפילו בת־ענן ככף יד לא נראתה בשמים.

וכך התקרבו ובאו ימי החנוכה.

בקיבוץ שלנו יש טקס הדלקת נרות כללי, בערב נר ראשון של חנוכה.

עם חשיכה, גורמים בכוונה להפסקת חשמל מרכזית וכולם, בוגרים וילדים, צועדים מפתחי חדריהם, אל עבר גבעת היער, כשלמפיונים דלוקים בידיהם.

במעלה “שביל החלב” (כך קוראים לשביל המוליך לבתי־הילדים) מתלכדת תהלוכת לפידים עצומה, המטפסת ועולה, כשירת אש, עד ליער. שם נדלקת כתובת־ענקית, המספרת על גבורת המכבים וגבורות ישראל.

ילדים מציגים הצגות וריקודי אש וכל הציבור שר שירי חנוכה.

ליבם של שאול ונחום שלנו לא היה נתון כלל וכלל באותם הימים, לכל נפלאות החנוכה. אבל – בהפסקת החשמל1 שבערב נר ראשון של חנוכה, הו!

בה דווקא התעניינו מאוד מאוד.

וכזאת הייתה תכניתם: הם יסתתרו בוואדי שעל־יד השובך של יחיאל הסנדלר, וברגע שיכבה החשמל, ויחיאל וילדיו יתחילו לצעוד עם הלפידים, לעבר הכיכר, שבה נערכת המסיבה,

יתקרב שאול ויעמוד על־יד השובך, נחום יעלה על כתפיו, ויכניס חת־שתיים יונים מספר אל פי השק שבידו, וזהו זה.

אתם מכירים את שאול שהוא לוקש? נכון, שאז לא היה עדיין לוקש כזה כמו היום, אבל אז הספיק הגובה של שניהם יחד, זה על כתפי זה, להגיע בדיוק לפתח השובך של יחיאל, שלא היה גבוה במיוחד,לא הוא ולא השובך שלו.


נס חנוכה לא קרה לגיבורינו. החשמל אמנם כבה, יחיאל וילדיו צעדו ולמפיונים בידיהם, שאול באמת עמד על־יד השובך ונחום באמת טיפס על כתפיו.

אבל ליתר נוחיות, נשען לרגע במרפקיו על מרפסת השובך ולפני שהספיק לאחוז אף בזנבה של יונה אחת, חרק השובך ו–ענן של יונים התעופף למרומים… האור נדלק.

שאול לחש לנחום: – שמע, קפוץ מהר ונסתלק לוואדי! נחום לחש לו בחזרה: – לך לכל הרוחות!

– טוב – אמר שאול, חלץ כתפיו מתחת ישבנו של נחום וקפץ לוואדי.

נחום נשאר תלוי בשתי ידיו בדופן השובך ומלמטה, עמד והביט בו בעניין רב, יחיאל הסנדלר, ושתי ידיו תומכות את מותניו…
",ספרות עברית חדשה
תקוה שריג,התל על יד בית השיך,"כְּמוֹ הַיּוֹם, כָּךְ גַּם פַּעַם, הָיוּ יַלְדֵי הַגַּנִּים יוֹצְאִים

לְטִיּוּלִים קְצָרִים וַאֲרֻכִּים, וְלַאסִי הַגְּבֶרֶת הָיְתָה

הַסַּיֶּרֶת. הִיא רָצָה תָּמִיד בָּרֹאשׁ, נוֹבֶרֶת וּמְרַחְרַחַת

פֹּה וְשָׁם בְּכָל תְּלוּלִית מִתַּחַת לְכָל שִׂיחַ וּבְתוֹךְ

הָעֲשָׂבִים וּבְעִקְּבוֹתֶיהָ הוֹלְכִים הַיְלָדִים.

עַל פִּי רֹב, בֶּאֶמֶת נִמְצָא מַשֶּׁהוּ בַּמָקוֹם שֶׁנָּבְרָה:

חֲפַרְפֶּרֶת, קִפּוֹד, אוֹ סְתָם עֶצֶם לְבָנָה שֶׁל פֶּגֶר.

הִיא הָיְתָה נוֹבַחַת לְעֻמַּת לַהֲקוֹת צִפֳּרִים שֶׁעָפוּ

בַּמָּרוֹם, מְקַפֶּצֶת מִסָּבִיב לַפָּרוֹת בַּמִּרְעֶה הַזָּרוּעַ,

מִתְחָרָה בְּזוּג סוּסִים שֶׁמָּשְׁכוּ עֲגָלָה, נוֹבַחַת עַל גִ’יפּ,

כּוֹעֶסֶת עַל שֶׁהִקְדִּים אוֹתָהּ, בַּדֶּרֶךְ מִן הַבַּיִת אֶל

הַכְּרָמִים, וַאֲפִלּוּ רוֹטֶנֶת עַל מָטוֹס מַרְעִים בַּשָּׁמַיִם.

כְּשֶׁהָיוּ הַיְלָדִים יוֹצְאִים לְטִיּוּל רָחוֹק, בַּטֶּנְדֶּר הַכָּחֹל,

אוֹ בְּעֶגְלַת טְרַקְטוֹר, מִי הָיְתָה הָרִאשׁוֹנָה, שֶׁקִּפְּצָה

וְעָלְתָה כְּאִלּוּ הִזְמִינוּ אֶת הָרֶכֶב סְפֵּיישְׁל בִּשְׁבִילָהּ?

כַּמּוּבָן – לַאסִי הַגְּבֶרֶת! כְּשֶׁהָיוּ הַיְלָדִים מִתְרַחֲצִים

בַּבְּרֵכָה, אוֹ בַּסַּאחְנֶה, הָיְתָה לַאסִי מִשְׁתַּכְשֶׁכֶת אִתָּם

בַּמַּיִם, תּוֹפֶסֶת מֵהֶם אֶת הַכַּדּוּר בְּשִׁנֶּיהָ, קוֹפֶצֶת עַל

הַיְלָדִים וּמְשַׂחֶקֶת אִתָּם בְּמַחֲבוֹאִים, כְּשֶׁהִיא צוֹלֶלֶת

וְנֶעְלֶמֶת לָהּ בַּמַּיִם הָעֲמֻקִּים, לְלֹא פַּחַד.

בֹּקֶר בָּהִיר וְצוֹנֵן שֶׁל סוֹף הַקַּיִץ, יָצְאוּ הַיְלָדִים, יַלְדֵי

כִּתַּת “כְּפִירִים” לְטִיּוּל. בְּכִתָּה זוֹ הָיוּ לְלַאסִי יְדִידִים

רַבִּים. כֻּלָּם יְלָדִים שֶׁגָּדְלוּ פַּעַם בְּגַן רִבְקָה. אַף עַל פִּי

שֶׁהָיוּ כְּבָר גְּדוֹלִים מְאֹד, הָיוּ קוֹרְאִים לִפְעָמִים לְלַאסִי

לְטַיֵּל אִתָּם, וְהִיא אָהֲבָה לָלֶכֶת אַחֲרֵיהֶם.

לַאסִי לֹא חָזְרָה מֵהַטִּיּוּל הַזֶּה.

אֵיךְ קָרָה הַדָּבָר? אַף יֶלֶד לֹא רָאָה וְלֹא הִרְגִּישׁ. תָּמִיד

הָיְתָה מִתְקַדֶּמֶת לָהּ לִפְנֵי כֻּלָּם, וְכָךְ גַּם הַפַּעַם. וְהִנֵּה

אֵינֶנָּה!

מַה קָּרָה לְלַאסִי? אֵיפֹה לַאסִי?

הַיְלָדִים חִפְּשׂוּ וְחִפְּשׂוּ, שָׁרְקוּ לָהּ וְקָרְאוּ לָהּ בְּקוֹלֵי

קוֹלוֹת לַשָּׁוְא.

הֵם שָׁבוּ הַבַּיְתָה שׁוֹתְקִים וַאֲפֹרִים. הֵם קִוּוּ בְּלִבָּם,

שֶׁלַּאסִי תִּקְפֹּץ לִקְרָאתָם מִגַּן ד'. אֲבָל כְּשְׁיַּלְדֵי הַגַּן

הִקִּיפוּ אוֹתָם בְּצָהֳלָה וְשָׁאֲלוּ: – אֵיפֹה לַאסִי? אֵיפֹה

לַאסִי? – הָיוּ עֲצוּבִים עוֹד יוֹתֵר.

כָּל הַיְלָדִים, הַגְּדוֹלִים וְהַקְּטַנִּים, חָזְרוּ לִסְבִיבַת בֵּית

הַשֵׁיךְ לְחַפֵּשׂ אוֹתָהּ שֵׁנִית.

מִי מָצָא אוֹתָהּ? – אֶיָל שֶׁאָמַר:

– גְּמוּרָה. מֵתָה. הָעֵנַיִם שֶׁלָּהּ פְּתוּחוֹת קְצָת, קְצָת,

סֶדֶַק צַר.

כָּךְ סִפֵּר אֱיָל וְשִׁפְשֵׁף אֶת עֵינָיו, שֶׁלֹֹּא יִרְאוּ שֶׁהֶן

רְטֻבּוֹת מִדְּמָעוֹת.

בּוֹ בָּעֶרֶב, בִּקְּשָׁה גִּילָה מֵאַבָּא שֶׁלָּה, צְבִי, לָבוֹא אֶל

הַגַּן עִם הַטֶּנְדֶּר, כְּדֵי לִנְסֹעַ לַמָּקוֹם שֶׁנִּמְצְאָה בּוֹ לַאסִי,

אֶל הַתֵּל שֶׁעַל יַד בֵּית הַשֵּׁיךְ.

מִי קָרָא וְאָסַף אֶת כָּל הַיְלָדִים? וְאֵיךְ זֶה בָּאוּ כֻּלָּם?

הֵם עָלוּ בְּשֶׁקֶט עַל הַטֶּנְדֶּר, אֶחָד אֶחָד. בַּדֶּרֶךְ אָסְפוּ

אִתָּם גַּם אֶת רִבְקָה. אַבָּא שֶׁל גִּילָה לָקַח עִמּוֹ אֶת

חֲפִירָה. הֵם נָסְעוּ לְגַן הַיָּרָק, וְשָׁם, עַל הַתֵּל שֶׁל בֵּית

הַשֵּׁיךְ, בְּדִיּוּק בַּמָּקוֹם שֶׁאֱיָל מָצָא אוֹתָהּ – רָאוּ אֶת

לַאסִי הַמֵּתָה. כְּדַאי לְסַפֵּר, לָכֶם אֵיךְ חָפַר אַבָּא שֶׁל

גִּילָה קֶבֶר, וְאֵיךְ עָזְרוּ הַיְלָדִים לְהַכְנִיס אֶת לַאסִי

לְתוֹכוֹ? לֹא, לֹא כְּדַאי, כִּי זֶה עָצוּב.

צָרִיךְ לְסַפֵר שֶׁהַיְלָדִים סִדְּרוּ אֲבָנִים בְּשֹוּרָה מִסָּבִיב

סָבִיב לַקֶּבֶר? וְשֶׁאַחַר־כָּך קָטְפוּ פְּרָחִים וְעָלִים וְכִסּוּ

אֶת כֻּלּוֹ בִּפְרָחִים? וְכָל זֹאת לְגַמְרֵי בְּעַצְמָם! אַף אֶחָד

לֹא אָמַר לָהֶם לַעֲשׂוֹת זֹאת…

חֳדָשִׁים רַבִּים לְאַחַר שֶׁמֵּתָה לַאסִי, כְּשֶׁהָיוּ הַיְלָדִים

עוֹבְרִים שָׁם, עַל יַד הַתֵּל הַיָרֹק הַמְכֻסֶּה כֻּלוֹ חֲלָמִית

סְבוּכָה וּגְבוֹהָה, הָיָה תָּמִיד מִישֶׁהוּ אוֹמֵר:

–פֹּה הַקֶּבֶר שֶׁל לַאסִי. בּוֹאוּ נִרְאֶה, אוּלַי לַאסִי פֹּה?

אוּלַי הִיא לֹא מֵתָה?",ספרות עברית חדשה
תקוה שריג,התל שעל -יד בית השיח',"יוצאים לטיולים גדולים וקטנים,

והכלבה לאסי בראש, כי היא הייתה הסיירת.

היא רצה תמיד בראש, נובחת ומרחרחת

בכל חור, תל או תלולית, שיח או תפרחת,

והילדים עם הגננת פוסעיםבעקבותיה בנחת.

על־פי־רוב נמצא משהו במקום שרחרחה:

קיפוד, חור של חפרפרת, או סתם עצם לבנה.

לאסי הייתה גם נובחת בשמחה לעומת ציפורים בשמים;

נובחת בפחד מול מטוס שטס מעל;

נובחת, קצת עצבנית, מסביב לפרות במרעה הזרוע;

מתחרה בזוג פרידות שמשכו עגלה מלאת חציר ירוק;

כועסת על טנדר שהקדים אותה בריצה,

בדרך מהבית אל כרמי הזית והענבים;

נובחת נובחת על כל מה שהתנועע פה ושם.


כשהיו הילדים יוצאים לטיול רחוק בג’יפ,

או בעגלת טרקטור, מי הייתה קופצת ועולה ראשונה?

לאסי כמובן, הזריזה מכולם, לאסי הגברת.

וכשהיו מתרחצים־משתכשכים בבריכה, או בסאחנה,

הייתה לאסי משחקת איתם במים,

תופסת הכדור בשיניים, צוללת־נעלמת לרגע כאבן

ושבה ומופיעה, צוחקת, מתנערת, מתלקקת.


בוקר נאה אחד, בהיר וצונן מעט של סוף קיץ,

יצאו ילדי כיתת “כפירים” לטיול.

בכיתה זו היו ילדים אחידים, חברים ישנים של לאסי,

מזמן שהיו בגן.

לאסי קפצה על המשאית שבה נסעו.

לאסי לא שבה מעולם מטיול זה.

– איך זה קרה?

– אולי נחש הכיש אותה?

– אולי התייבשה בצמא?

ילדי “כפירים” חיפשו, חיפשו, ולא מצאו.

הם שבו הביתה שותקים, אפורים, קודרים.

הם קיוו בליבם, שכאשר יגשו קרוב לגן־הילדים,

תקפוץ לאסי מולם ותנבח בשמחה כדרכה.

אבל ילדי הגן יצאו לקראתם ושאלו:

– איפה לאסי? – הבינו שבאמת אבדה.

כל ילדי הגן עם רבקה הגננת

יצאו לבית השיח' לחפש אחריה. לשווא.

לבסוף, נמצאה. מי מצא אותה? איל.

– היא גמורה. היא מתה.

העיניים שלה פתוחות, אבל היא לא זזה בכלל. –

כך סיפר איל בן החמש, ושפשף את עיניו.

– היא שוכבת שםבין העשבים, מאחורי בית השיח'…


בו בערב, ביקשה גילה, ילדת הגן,

מאבא שלה, צבי, לנסוע עם הילדים לבית־השיח'.

מי קרא ואסף את כל הילדים אל חצר הגן?

לא גילה, לא צבי, לא רבקה. אף לא אחד,

הם הרגישו בעצמם ובאו.

על־יד בית־השיח' עמדו כולם במעגל

והיביטו בלאסי שהייתה שרועה באמצע.


כדאי לספר שצבי חפר במקום בור,

עטף את לאסי בשק גדול

וכל הילדים ביחד נשאו את לאסי והכניסו אותה לחור?

לא כדאי. זה עצוב.

אחרי שכיסו את הבר בעפר הטרי, החום והרענן,

הביאו הילדים, כל אחד, אבנים

וסידרו אותן בשורה מסביב לעפר התחוח

ואחר־כך חיפשו ומצאו ענפי שיחים ירוקים

וסידרו אותם יפה על הקבר.

נדב אפילו מצא חצב, כי כבר היה חודש אלול.

ככה עשו כולם יחד תל קטן חדש על־יד בית־השיח'.

אפרת הגדולה, מכיתת “כפירים” כתבה כך:


לאסי החמודה אייך?

האם באמת את מתה לגמרי?

האם את ישנה שנת עולמים?

אנחנו אומרים לך בליבנו:

שלום לך, לאסי.",ספרות עברית חדשה
תקוה שריג,התפילין,"אגב חיפושי אחר מזוודתו של הרברט, נכנסתי למחסן הזה.

הרברט היה רפתן הולנדי, שהחליט לקום ולעזוב את קבוצתנו,

שעל־יד המעיין.

הוא חיפש לו משק גדול, אשר ריפתותיו מלאות פרות.

בריפתנו היו, באותם ימים, שמונה, או עשר פרות בלבד.

אותו מחסן היה צריף ישן נושן, שהפרוץ היה רב בו על העומד,

ודחוסים היו בו, בערבוביה, העשויה לייאש,

מזוודות, תרמילים, תיבות וצרורות.

פתאום נפלה עיני על רצועת עור שחורה,

שביצבצה מתחת למכסהו של סל־קש ענק, בפינה אחת.

היא היתה רכה ומבהיקה בברק עמום ועשיר – תאווה לעיניים.

חמדתי בה, לעשותה לי חגורה לשמלת־השבת הרקומה שלי.

משכתי בה כל עוד ניתנה להימשך,

חיתכתי אותה בשיני, וכבר היתה בידי.

תחבתי אותה לכיסי, חיפשתי ומצאתי על נקלה

את המזוודה של הרברט ההולנדי,

ומיהרתי לצאת מן הצריף המחניק, שריחו כבד,

ריח של קורי עכביש וצפיעי עכברים.

נעלתי מאחורי את דלת הצריף החורקת באנחת רווחה.

מייד ניגשתי אל אדולף הסנדלר

והוא חיבר לי בנפש חפצה אבזם מבריק לחגורתי,

כשהיה מחדד בפני המסמיקים, אחדים מחידודיו הגסים.

הודיתי לו על טרחתו וחזרתי לי למחסן־הבגדים

שמחה בהצלחתי הכפולה:

המזוודה המבוקשת היתה בידי וגם חגורה נפלאה,

שלא היתה כמוה לאף אחת מבנות הקבוצה.


אותו יום, ערב שבת היה, ולאחר טבילת ערבית במעיין,

שבו היינו רוחצים,

לבשתי את שמלתי הלבנה, הרקומה

וחגרתי למותני את החגורה החדשה.

פתאום חשתי בעצמי, שמבעד לרוחי הטובה עלי,

אני נטרדת מרגע לרגע, יותר,

עד שהיתה הטִרדה למצוקה שתפסה אותי כולי.

־ האם גנבתי את החגורה? והלא היו כל חפצינו שייכים לכולנו,

ולא היה אצלנו שום “שלי – שלי, ושלך שלך”,

מהו הדבר הטורד והמציק הזה, שהשתלט עלי?

לאחר קבלת השבת והארוחה, טיפסנו גבוה בגלבוע

וישבנו שם על הסלעים.

ליל־השבת הסהור שזרח על העמק מקצה,

עשה אותנו עצובים ורגישים,

ואת השירים החסידיים שבפינו – לשירי געגועים.

לידי ישב נער חרישי, חיוור פנים,

שעיניו הגדולות נדמו לי כשתי בארות של אפילה,

עיניו אלו העלו בי זכר פניו של אבי.

אלה הפנים שהיכרתי רק מן התצלום הנושן,

שנותר לי לאחר מותו, בעודני ילדה קטנה.

כן, הינה פניו פני הנער,

שתפילין־של־ראש הדוקים למצחו הלבן הגבוה,

והתפילין־של־יד כרוכים לזרועו השמאלית – – –

לפתע ידעתי בבטחה גמורה, שהחגורה החדשה שעל מותני

רצועת תפילין היא, ממזוודתו של נער זה,

בעל הפנים החיוורים של בן־רב.

פתאום ראיתי בי, שבתוכי פנימה,

כבר ידעתי זאת למן הרגע הראשון.


במוצאי־שבת, נכנסתי לחורשה, הדלקתי אש בזרדים יבשים

ושרפתי את הרצועה, עד אפר.

כך נוהגים לעשות לחפצי קדושה, שאין להם שימוש.

ועדיין לא נמס הסלע שרבץ על ליבי.",ספרות עברית חדשה
תקוה שריג,התצפיתנים הנועזים,"גיבורי הסיפור הזה הם נחום ואריה כהן

בקיץ תרפ""ט, יצא “הליגיון” למחנה־הקיץ שלו בקריית־ענבים.

הילדים ומדריכיהם נטו את אוהלי השמיכות בתוך מטע עצי־זית על מדרון ההר.

מענפים של עצי סרק, שאספו בסביבה הקימו “מטבח” כהלכתו, היכל־ירק, שעל זיזי כתליו הענפים תלו את המחבתות שהביאו ממטבחי אמותיהם.

“בארון־אוויר” קלוע כולו ענפים רעננים, ריחניים, ניצבו מיני1 הירקות, הפירות, הגריסים, האורז והאטריות.

מים שאבו בפחים, ממעיין קטן שנבע בסביבה,

על כירה בחוץ בקרבת מקום, שבעה בה אש תמיד,

בישל אריה, אשף הבישולים, מרק טעים, דייסת אורז עם צימוקים,

קפה ואפילו פודינג!

לפני כל ארוחה הדהדו קולות ה“כיפק” למרחוק,

ואחרי כל ארוחה ליקקו הכול את אצבעותיהם ואמרו לאשף:

־ אריה, אין טבח כמוך בעולם! ־ והוא חייך חיוך רחב ואמר:

־ עוד תראו, חכו!

מאה ועשרים ילדים היו במחנה, מגיל תשע ועד ארבע־עשרה,

ואוהליהם צופים אל מול הכפר אבו־גוש, שלא הצטיין באהבת־ישראל יתירה…

עוד במאורעות תרפ""א, נודעו תושביו בתהלוכות שלהם מכפרם,

עולים לירושלים ומשתוללים בה ברחובות בנפנוף סכינים ואלות…

מפקדי המחנה ידעו על המתיחות בארץ, אך עדיין חיכו.

המחנה התנהל לפי שעה כסדרו.

על ההחמרה במצב ועל מאורעות דמים שעלולים לפרוץ מדי רגע, נודע להם כשהופיעו בחורי “ההגנה” מן העין, לדון עם המדריכים הבכירים על דרך חילוץ הבטוחה ביותר הבאה בחשבון – של כל המחנה,

והובלת כל הילדים לבתיהם…

לאחר ידיעות אלו אספו המדריכים את כל הילדים, מקטן ועד גדול, סיפרו להם על המצב ועל ההחלטה, בנוכחות אותם “בחורים”.

בשעת השיחה, קמו מספר נערים, בני ארבע־עשרה ואמרו:

– אנחנו לא רוצים לחזור העירה! אנחנו נישאר כאן להגן על קריית־ענבים!

המדריכים לא הופתעו מדברי הנערים, אבל הבחורים מן “ההגנה” נדהמו למראה השקט שבו קיבלו כל הילדים את תמונת־המצב.

אף לא ילד אחד החוויר, בוודאי שלא בכה, או נתפש לבהלה.

“הבחורים” סיכמו פה אחד: – אנחנו באמת נכניס את “הגדולים”, בני הי""ד, למערכת ההגנה על קריית־ענבים! אלה חבר’ה נפלאים!

הם יהיו מצויינים בתצפית, אבל כיוון שמספר המתנדבים היה גדול מן הנחוץ – ערכו הגרלה ונבחרו חמישה־עשר נערים.

הזוכים המאושרים נשארו ואמנם היו שטוחים יומם ולילה,

צמודים בגחונם על סלעים – היערות העוטפים עכשיו את ההרים, טרם היו.

בכל פעם שצפו בתנועה על הכביש, רץ האחד למפקדה בקבוצה והשני נותר לבדו.

כך נהגו בכל נקודת תצפית, מסביב סביב לקריית־ענבים;

כך עשו במשך יממה שלימה, רק אז ישנו מספר שעות באחד מחדרי הקבוצה, לקראת התצפית הבאה.

(רק כעבור שנים רבות, סיפרו לילדיהם, עד כמה שקשקו אז מפחד ועד כמה דבקו בסלע… )

את אלה שלא זכו בהגרלה ואת כל ילדי המחנה הקטנים,

העבירו לירושלים במשאיות של המשטרה הבריטית.

הילדים נדחקו בעשרותיהם אל מתחת לברזנט שפרשו מעליהם,

כשילד שוכב על ילד, “בקומות”.

את הנסיעה הזאת ערכו בשעת דמדומים, תחת שמים אדומים של חודש אב.

אותו יום עצמו היו השחיטות בחברון.

המאורעות קיבלו תאוצה חמורה, משעה לשעה.

ואז החליטו להשיב לביתם גם את התצפיתנים הצעירים,

לא משום שלא היו כשרים למשימתם, אלא מכובד האחריות כלפי הוריהם.

גם הם הוחזרו במשלוח המשטרה הבריטית, יומיים מאוחר יותר.

כל הדרך הקשיבו מתחת לברזנט ליריות וליריות שכנגד.

זו הייתה חוויה “הגנתית” אמיתית, מרטיטה, מבַגרת.

למרחת, כשהתאספו, למרות המצב, בצריף הליגיון,

נשלחו לסייע בידי מאות הפליטים שהיגיעו לבית־שטראוס

ולבתי־ספר שונים – בהבאת מים ומיני מזונות ושמיכות.

לאחר הרגיעה באו לצריף משה שוואבה וחברים מ“מפקדת ההגנה” שהיו כזכור מוּכָּרים היטב לכמה חבר’ה, והשביעו אותם (מחדש( ל“הגנה”.

נושא “צחצוח הנעליים” לא הוזכר אף בהגה, נשכח כליל,

עד לשעה שנכתב עליו בסיפור “הליגיונרים בתפקיד” שבספרנו זה…
",ספרות עברית חדשה
תקוה שריג,והחתול מה עלה בגורלו?,"אַף־עַל־פִּי שֶׁהָלַךְ לַמַּעֲרָב, מָצָא גַּם הוּא אֶת מְעָרָתוֹ שֶׁל אָדָם

וְעַכְבָּרִים בָּהּ שׁוׂרְצִים לָרֹב.

יָשַׁב בִּמְעָרַת אָדָם הָרִאשׁוֹן וְשָׂמַח עַל הָעַכְבָּרִים שֶׁנִּמְצְאוּ לוֹ וּטְרָפָם בְּכָל פֶּה.

שָׂמַח הָאָדָם עַל הֶחָתוּל, שֶׁמְּנַקֶּה מְעָרָתוֹ מִן הָעַכְבָּרִים.

אֲבָל בִּמְעָרַת הָאָדָם מָצָא הֶחָתוּל גַּם אֶת רֵעוֹ הַכֶּלֶב…

אָמַר הַכֶּלֶב אֶל הֶחָתוּל:

– לָמָּה בָּאתָ הֵנָּה? וְהֲלֹא הִבְטַחְנוּ זֶה לָזֶה שֶׁלֹּא נֵלֵךְ לְאוֹתוֹ מָקוֹם?!

מֵפֵר שְׁבוּעָה אַתָּה! מַבְטִיחַ וְלֹא מְקַיֵּם!

הִתְחִילוּ הַכֶּלֶב וְהֶחָתוּל רָבִים זֶה עִם זֶה,

וּמֵאָז רָבִים כְּלָבִים וַחֲתוּלִים זֶה עִם זֶה עַד עֶצֶם הַיּוֹם הַזֶּה.

וְלֹא יָדְעוּ הַכֶּלֶב וְהֶחָתוּל שֶׁהָעוֹלָם הוּא עָגֹל, וּמִי שֶׁהוֹלֵךְ לְמַעֲרָב וּמִי שֶׁהוֹלֵךְ

לְמִזְרָח – סוֹפָם שֶׁיִּפָּגְשוּ…
",ספרות עברית חדשה
תקוה שריג,"וזהו הבית שבו נשפכו מים,דם,נפט ודמעות מרות","יום אחד חלתה בת־ציון, המטפלת בגן ב'.

אמרו עדה ושלומית לילדים:

–לכו לכם להסתובב בסביבה הקרובה,

אנחנו ננקה את הבית אחת ושתיים, ונקרא לכם לטייל.

בסדר?

– בסדר! – קראו הילדים, שאהבו מאוד לשוטט לבדם.

ילדים אחדים הלכו הנה, ילדים אחרים הלכו שמה,

ושלושה מהם, שני בנים ובת, כולם בני ארבע, הלכו למקום רחוק, לשפת הוואדי.

שם היה הבית הבנוי מבוץ, שבנה ברוך, זוכרים?

בבית הזה לא היו עדיין, אפילו לא פעם אחת.

ניסו הילדים לפתוח את הדלת ולא הצליחו. ניסו שנית ושוב לא הצליחו.

מה עשו?

הסתובבו סביב הבית וראו שיש שם אשנבים גבוהים, פתוחים, וחלון אחד – נמוך וסגור.

שברו באגרוף את השמשה בחלון הנמוך ונכנסו דרכו לתוך החדר.

הילדה הקטנה, שנכנסה אחרונה, פצעה את היד, משברי הזכוכית.

מפצעה זב דם רב והיא נבהלה מאוד מן הדם

והיא צרחה ושפכה דמעות רבות כים.

בחדר שררה חשיכה ולא היה בו שום דבר מעניין, בעצם.

רצו לצאת ופחדו שמא ייפצעו גם הם מן השמשה השבורה.

העמידו כיסא על השולחן ורצו לצאת מאשנב גבוה, אבל לא הצליחו לטפס והכיסא התהפך.

נפל הילד המטפס, נפלה גם המנורה שעמדה על השולחן ו– נשברה.

נשברה המנורה, נשפך הנפט מתוכה על כל הרצפה

וגם אגרטל נשבר והמים התערבו בנפט השפוך על כל הרצפה.

נבהלה הילדה הבוכה כל כך, עד שמרוב פחד יצא לה פיס במכנסיים,

ומן המכנסיים, זרם לו על הרצפה…

– אמא’לה, אבא’לה, עדה’לה, שלומית’לה!

מרגישים את עצמם עזובים, לבדם בכל העולם.

עכשיו נשאיר את הילדים הבוכים בבית־הבוץ החשוך,

יושבים רטובים ובוכים בתוך הנפט, המים, הדם, והפיס ונחזור אל גן ב'.

עדה ושלומית, שגמרו אחת־ושתיים לנקות את הבית,

יצאו החוצה ומצאו את כל הילדים בסביבה.

באמת? כולם?

לא! שלושה ילדים חסרו, שני בנים ובת, שלושתם כבני ארבע.

קראו להם בשמותיהם, לבנים ולבת, אבל הם לא שמעו את קולן,

כי בית־הבוץ של ברוך היה רחוק, על־יד הוואדי.

רצו עדה ושלומית וכל ילדי הגן אחריהן למזכירות ואמרו להם:

– אתם יודעים מה קרה?!

שלושה ילדים, שני בנים ובת, הלכו לאיבוד!

יצאו שני בחורים, חברי מזכירות, מבוהלים לאורווה,

עלו על סוסים ויצאו לשדות, לחפש את הילדים שהלכו לאיבוד.

ועדה ושלומית, ושאר הילדים איתן, הלכו מבית לצריף,

מצריף לאוהל וכמובן, לחדר־האוכל,

אבל לא מצאו את הילדים שהלכו לאיבוד.

פתאום, הבריק ברק בראשה של עדה:

– אולי הם בכלל בבית־הבוץ של ברוך?

הלא תמיד היו סקרנים לראות מה יש בתוכו!

שלא ככל החדרים בחצר שהיו פתוחים, לא נעולים,

היה ברוך נועל את דלת בית־הבוץ

כיוון שהיה כל כך רחוק, על־יד הוואדי…

(כיום זה ממש בלב החצר, והוא ביתה של רינה,

סבתא של ורד ואביב, זוכרים?)


ובאמת, כשהתקרבו עדה, שלומית והילדים לאותו הבית,

שמעו אוזניהם את צווחות הילדים האבודים, המסכנים,

שצרחו במקהלה: – אמא’לה, אבא’לה, עדה’לה, שלומית’לה!

– הילדים נמצאו! הילדים כאן! – קראו כולם בשמחה.

ואז בדיוק, היגיעו חברי המזכירות,

שהיו במקרה גם אבות הילדים האבודים, רכובים על סוסים,

ופניהם עצובות, משום שלא מצאו את הילדים…

מי שחושב שברוך כעס על מה שעשו הילדים בבית שלו, טועה!

הוא דווקא בא לגן, לכל הילדים סוכריות נתן,

ואמר להם שזה בכלל לא נורא, הבלגן, כי בסך־הכול הם ילדי גן!

הוא יתקן את השמשה, ישיג מנורה וגם אגרטל חדש וסיפר,

שאת כל מה שנשפך על הרצפה,

הנפט והדיו, המים, הדם והפיס והעיקר – הדמעות,

כבר ניגב מזמן ולא נשאר מהם אפילו סימן.

איזה בחור טוב היה ברוך, אוהב הילדים

ואז עוד לא היו לא אפילו אשה ובנים…
",ספרות עברית חדשה
תקוה שריג,וכך שרים הילדים בישראל:,"עַל שְׂפַת יָם כִּנֶּרֶת

אַרְמוֹן רַב תִּפְאֶרֶת,

גַּן אֵל שָׁם נָטוּעַ

בּוֹ עֵץ לֹא יָנוּעַ.

מִי גָּר שָׁם?

רַק נַעַר

כְּעוֹף בִּדְמִי יַעַר

לוֹמֵד שָׁם תּוֹרָה הוּא

מִפִּי אֵלִיָּהוּ.
",ספרות עברית חדשה
תקוה שריג,"ולד של אדם,למה הוא דומה?","חַכְמֵי הַתַּלְמוּד הָיוּ דָּנִים בְּעוֹלָם וּמְלוֹאוֹ.

אָמַר רַבִּי שִׂמְלַאי:

"" – לְמָה דּוֹמֶה וָלָד בְּבֶטֶן אִמּוֹ?

לְסֵפֶר שֶׁדָּפָּיו מֻנָּחִים זֶה עַל זֶה:

שְׁתֵּי יָדָיו עַל שְׁתֵּי צְדָעָיו (רַקּוֹתָיו);

שְׁתֵּי זְרוֹעוֹתָיו עַל שְׁתֵּי שׁוֹקָיו;

שְׁנֵי עַקֵבָיו עַל שְׁתֵּי עַגְבוֹתָיו (אֲחוֹרָיו);

רֹאשׁוֹ מֻנָּח לוֹ בֵּין בִּרְכָּיו;

פִּיו סָתוּם וְטַבּוּרוֹ פָּתוּחַ,

הוּא אוֹכֵל מִמַּה שֶּׁאוֹכֶלֶת אִמּוֹ;

אֵינוֹ מַפְרִישׁ מִנְּקָבָיו, פֶּן תָּמוּת אִמּוֹ;

כֵּיוָן שֶׁיָּצָא לַאֲוִיר הָעוֹלָם –

נִפְתָּח הַסָּתוּם (הַפֶּה, הָאַף וְנִקְבֵי הַהַפְרָשָׁה) וְנִסְתָּם הַפָּתוּחַ (הַטַּבּוּר)

שֶׁאִלְמָלֵא כֵּן, אֵינוֹ יָכוֹל לִחְיוֹת אֲפִלּוּ שָׁעָה אַחַת.""
",ספרות עברית חדשה
תקוה שריג,השבת השחורה של חנוכה,"יוֹם אֶחָד, בְּעֶרֶב־שַׁבָּת־שֶׁל־חֲנֻכָּה,

חָשְׁקוּ נְשׁוֹת הַקּוּסְבָּה לְהִתְאַסֵּף

בַּ“קוּסְבָּה”, שֶׁאֶחָד מִשְּׁמוֹת הַגֶּטוֹ הוּא בְּלוּב,

לִשְׁתּוֹת תֵּה מָתוֹק,

לִזְלֹל סֻפְגָּנִיּוֹת,

וּלְרַכֵל בְּצַוְתָּא.

עִם זֹאת, חָשְׁשׁוּ פֶּן לֹא יַסְפִּיקוּ

לְהָכִין לִכְבוֹד שַׁבַּת חֲנֻכָּה

סְעֻדָּה שְׁמֵנָה וּטְעִימָה כַּהֲלָכָה.

חָשְׁבוּ חָשְׁבוּ, עַד שֶׁמָּצְאוּ:

הֵן תִּלְכֹּדְנָה אֶת הַחַמָּה בַּצָּהֳרַיִם

לְתוֹךְ דְּלִי מָלֵא מַיִם

ציור 10.png
וּבָעֶרֶב, עִם שְׁקִיעַת הַחַמָּה

תָּאִיר לָהֶן הַחַמָּה הַחֲבוּיָה בַּמַּיִם

וְכָךְ יֶאֱרַךְ יוֹמָן כֶּפֶל כִּפְלַיִם…

יָשְׁבוּ, שָׁתוּ, זָלְלוּ, רִכְלוּ אֵין־קֵץ,

עַד שֶׁשָּׁקְעָה הַחַמָּה.

מִהֲרוּ לְהוֹצִיא אֶת הַחַמָּה הַחֲבוּיָה בַּמַּיִם

כְּדֵי שֶׁיִּתְלוּ אוֹתָהּ עַל עֵץ,

וְתָאִיר לָהֶם אֶת אוֹר הַיּוֹם,

וְהֵן תָּכֵנָּה אֶת סְעֻדַּת שַׁבָּת־שֶׁל־חֲנֻכָּה.

וְהִנֵּה, לֹא הָיְתָה שׁוּם חַמָּה בַּדְּלִי,

כְּמוֹ לֹא נִבְרְאָה…

יָשְׁבוּ נְזוּפוֹת בַּחֲשֵׁכָה.

בָּאוּ הַבְּעָלִים מִבֵּית־הַכְּנֶסֶת

וְהִנֵּה אֲפֵלָה בַּבָּתִּים

וּבִמְקוֹם נִצְנוּץ נֵרוֹת חֲנֻכָּה –

חֲשֵׁכָה קָשָׁה וּשְׁתִיקָה…


סִפְּרוּ הַנָּשִׁים הַפְּתַיּוֹת לַבְּעָלִים

עַל מַעֲשֵׂיהֶן בְּאוֹתוֹ יוֹם…

הָיְתָה זוֹ הַפַּעַם הָאַחַת וְהַיְּחִידָה,

בְּדִבְרֵי יְמֵי הַקּוּסְבָּה

שֶׁשָּׁרְתָה חֲשֵׁכָה עַל בָּתֵּי יִשָׂרָאֵל

וְאֵין יוֹצֵא וְאֵין בָּא…
",ספרות עברית חדשה
תקוה שריג,זעת אפים שוה זהב פרוים,"פַּעַם בָּא נַעַר צָעִיר לִפְנֵי אִישׁ עָשִׁיר

וּבִקֵּשׁ לַעֲבֹד לְמַעֲנוֹ.

שָׁאַל הֶעָשִׁיר:

– וּמַהוּ הַשָּׂכָר אֲשֶׁר תְּבַקֵּשׁ, הַנַּעַר?

הוֹצִיא הַנַּעַר מִכִּיסוֹ מַטְלִית צֶמֶר וְאָמַר:

– כְּמִשְׁקַל מַטְלִיתֶ־צֶמר זוֹ.

הִתְפַּלֵא הֶעָשִׁיר עַל הַשָּׂכָר הַמּוּעָט שֶׁמְּבַקֵּשׁ הַנַּעַר,

אֲבָל נֶעְתַּר לְבַקַּשַׁתוֹ שֶׁהָיְתָה לְטוֹבָתוֹ.

עָבַד הַנַּעַר הַצָּעִירֵ אֶצל הֶעָשִׁיר

בְּכָל עֲבוֹדָה קָשָׁה וּמְפָרֶכֶת

וְנִגֵּב אֶת זֵעָתוֹ בְּמַטְלִית־הַצֶּמֶר…


כַּעֲבֹר שָׁנָה לַעֲבוֹדַת הַנַּעַר, הֵבִיא הֶעָשִׁירֹ מֹאזְנַיִם,

בִּכְדֵי לִשְׁקֹל אֶת מַטְלִית־הַצֶּמֶר

וּלְשַׁלֵּם לַנַּעַר אֶת מַשְׂכֻּרְתוֹ כְּבַקָּשָתוֹ.

שָׂם הֶעָשִׁיר אֶת מַטְלִית־הַצֶּמֶר עַל הַכַּף הָאַחַת,

וְאֶת שִׁקְלֵי הַזָּהָב עַל הַכַּף הַשְּׁנִיָּה,

וְהָיָה מוֹסִיף שֶׁקֶל אַחַר שֶׁקֶל

וַעֲדַיִן הָיְתָה כַּף מַטְלִית־הַצֶּמֶר כְּבֵדָה יוֹתֵר.

הִשְׁתּוֹמֵם הֶעָשִׁיר, גַם נֶחֱרַד לַמַּרְאֶה, וְשָׁאַל:

– הַאִם יוֹדֵעַ אַתָּה אֶת סוֹד הַמֹאזְנַיִם, נַעַר?

– בְּוַדַּאי! – הֵשִׁיב הַנַּעַר,

– זֶהוּ מִשְׁקָלָהּ שֶׁל הַזֵּעָה שֶׁהִזַּעְתִּי

כְּשֶׁעָבַדְתִּי אֶצְלְךָ כָּל יְמוֹת הַשָׁנָה…

הִסְכִּים הֶעָשִׁיר לְחָכְמַת הַצָּעִיר

וְשִׁלֵּם לֹו תְמוּרַת זֵעָתוֹ שִׁקְלֵי זָהָב, טָבִין וּתְקִילִין.",ספרות עברית חדשה
תקוה שריג,זריז ואמא של יוטל,"אַתֶּם עוֹד זוֹכְרִים את הַגּוּר, “זָרִיז”, מִגַּן א',

אָחִיהָ הַתְּאוֹם שֶׁל לַאסִי, שֶׁהָיָה יָשֵׁן בָּעֶמְדָּה, שֶׁעַל יַד

מִגְדַּל הַמַּיִם מִפְּנֵי שֶׁנָּבַח וְהִפְחִיד אֶת שׁוֹמְרוֹת

הַלַּיְלָה? זֶהוּ בְּדִיּוּק!

כִּמְעַט שֶׁשָּׁכַחְנוּ אוֹתוֹ שָׁם בָּעֶמְדָּה, כְּשֶׁהָיָה תִּינוֹק.

טוֹב שֶׁנִּזְכַּרְנוּ בּוֹ. עַכְשָׁו נְסַפֵּר עָלָיו.

זָרִיז זֶה הָיָה לְבַנְבַּן וּכְתָמִים לוֹ זְהֻבִּים, אָזְנָיו אֲרֻכּוֹת

וּתְלוּיוֹת מַמָּשׁ כְּאָזְנֶיהָ שֶׁל לַאסִי, הַתְּאוֹמָה שֶׁלּוֹ.

עֵינָיו חַדּוֹת, וְכֻלּוֹ – לֹא גָּדוֹל וְלֹא קָטָן, אֲבָל הָעִקָּר

– זָרִיז אָהַב יְלָדִים כְּמוֹ אֲחוֹתוֹ לַאסִי. וְיַלְדֵי הַגַּן?

גַּם הֵם הֵשִיבוּ לוֹ אַהֲבָה. וּבְכָל זֹאת הָיוּ אִתּוֹ צָרוֹת

צְרוּרוֹת! זָרִיז לֹא חַי עִם הַיְלָדִים בְּתוֹךְ הַגַּן, כְּמוֹ

לַאסִי, וְלֹא הָיָה לוֹ מַזָּל בִּכְלָל.

כשהיה תינוק.png
מַדּוּעַ? כִּי אִמָּא אַחַת, זֹאת אִמָּא שֶׁל יוֹטָל

הַקְּטַנָּה, פָּחֲדָה מְאֹד מִפְּנֵי כְּלָבִים בִּכְלָל, וּמִפְּנֵי

זָרִיז – בִּפְרָט. זָרִיז, שֶׁהָיָה כְּלַבְלָב חָכָם, יָדַע שֶׁעַל מִי

שֶׁפּוֹחֵד מִפָּנָיו – כְּדַאי לִנְבֹּחַ, וְלַעֲשׂוֹת רשֶׁם. לָכֵן,

כְּשֶׁהָיְתָה אִמָּא זוֹ מִתְקָרֶבֶת לַבַּיִת, לְהִתְרָאוֹת עִם

הַיַּלְדָּה שֶׁלָּה, יוֹטָל, הָיָה זָרִיז הָרִאשׁוֹן שֶׁהִרְגִּישׁ

בָּהּ. הוּא נָבַח עָלֶיהָ בְּזַעַם, חָשַׂף שִׁנָּיו וְהָפַךְ עוֹלָמוֹת.

נָכוֹן שֶׁלְּהִתְנַפֵּל לֹא נָהַג, כִּי פָּחַד! אֲבָל לִנִבֹּחַ אֵימִים

דַּוְקָא יָדַע, וְעוֹד אֵיךְ! עָדָה קָשְׁרָה אֶת זָרִיז בִּרְצוּעָה

לְמַטָּה, בֶּחָצֵר, עַל יַד הַקּוֹמְבַּין הַיָּשָׁן. שָׁם הָיָה בִּיתָן

קָטָן, שֶׁפַּעַם פַּעַם שִׁמֵּשׁ דִּיר לִגְדִי לָבָן. כְּשֶׁגָּדַל

הַגְּדִי וְנַעֲשָׂה תַּיִשׁ, הֶחֱזִירוּ אוֹתוֹ לַדִּיר הַגָּדוֹל. מֵאָז

עָמַד הַבִּיתָנְ’צִ’יק רֵיק. עַכְשָׁו הָפַךְ לִמְלוּנָה נֶהְדֶּרֶת

לְזָרִיז.

הַיְלָדִים מָתְחוּ מִסָּבִיב לְבֵיתוֹ רֶשֶׁת בַּרְזֶל, לְגָדֵר, וְכָךְ הָיְתָה לוֹ גַּם חָצֵר.

בְּכָל בֹּקֶר הָיוּ פּוֹתְחִים לְזָרִיז אֶת

הַפִּשְׁפָּשׁ וְהוּא הָיָה מְקַפֵּץ וּמְשַׂחֵק לוֹ בֵּין הַיְלָדִים

בְּצָהֳלָה.

אִמָּא שֶׁל יוֹטָל הָיְתָה בָּאָה לִרְאוֹת אֶת

יַלְדָּתָהּ בְּכָל יוֹם, לִפְנֵי שֶׁאָכְלָה אֶת אֲרוּחַת הַצָּהֳרַיִם.

אוֹתָהּ שָׁעָה, הָיוּ הַיְלָדִים, לְבוּשִׁים בִּגְדֵי שֵׁנָה לְבָנִים,

מִתְחַמְּמִים בְּשֶׁמֶשׁ הַחֹרֶף הַטּוֹבָה, מְטַפְּסִים בַּסֻּלָּם,

עוֹלִים בַּקּוֹמְבַּין, אוֹ מִתְרוֹצְצִים בְּמִשְׂחַק הַ“תּוֹפֶסֶת”.

לְפֶתַע, הָיָה זָרִיז פּוֹצֵחַ בִּנְבְיחַת חָרוֹן. מִיָּד קָמָה מְהוּמָה

וּמְבוּכָה, בּוּקָה וּמְבֻלָּקָה. כֻּלָּם הָיוּ מַתְחִילִים לִצְעֹק

יַחַד עִמּוֹ:

– עָדָה! אִמָּא שֶׁל יוֹטָל בָּאָה!


יוטל באה.png

וְאָז הָיוּ כֻּלָּם רָצִים, כִּנְשׁוּכֵי נָחָשׁ,

לִתְפֹּס מַהֵר אֶת זָרִיז הַמִּסְכֵּן וּלְהַחֲזִיק בּוֹ, כְּדֵי שֶׁלֹּא

יִנְבַּח עַל אִמָּא זוֹ. אֲבָל הוּא, מַעֲשֵׂה שָׂטָן, הָיָה נִמְלָט

מִידֵיהֶם וּמִסְתַּלֵּק. לְאָן? – אֶל מוּל פְּנֵי הָאֵם הַנִּרְדֶּפֶת

שֶׁהָיְתָה נִתְקַעַת בַּמָּקוֹם, חִוֶּרֶת כַּסִּיד. סוֹף-סוֹף, הָיְתָה

עָדָה מַצְלִיחָה לְהַחֲזִיק בְּנַבְחָן הַזַּעֲמָן וְלִקְשֹׁר אוֹתוֹ

בַּמְּלוּנָה. יוֹטָל הָיְתָה תָּמִיד בּוֹכָה וְאַחַר כָּךְ, כְּשֶׁאִמָּא

שֶׁלָּהּ הָלְכָה, הָיְתָה מוֹצֶצֶת אַרְבַּע אֶצְבָּעוֹת בְּבַת אַחַת,

וּבָּאֲגוּדָל הָיְתָה מְגָרֶדֶת אֶת הָאַף שֶׁלָּהּ. לְבַסּוֹף, בָּאָה

פַּעַם אִמָּא שֶׁל יוֹטָל אֶל עָדָה, וְדָרְשָׁה מִמֶּנָּה בְּתֹקֶף,

לְסַלֵּק אֶת זָרִיז מֵהַגַּן, וְדַי. נִמְאַס לָהּ – אָמְרָה.

עָדָה הִסְבִּירָה לָהּ, שֶׁזָּרִיז הוּא בֶּאֱמֶת כֶּלֶב

כָּל כָּךְ טוֹב וְנָבוֹן וְאֵינוֹ גּוֹרֵם רָעָה לְאִישׁ, וְהוּא סְתָם

נוֹבֵחַ וְעוֹשֶׂה רַעַשׁ, הוּא לֹא נוֹשֵׁךְ וַאֲפִלּוּ לֹא שׂוֹרֵט.

אֲבָל אִמָּא שֶׁל יוֹטָל לֹא הִסְכִּימָה שֶׁהַכֶּלֶב יִשָּׁאֵר בַּגַּן.

הִיא אָמְרָה כָּךְ:

– אוֹ יוֹטָל, אוֹ זָרִיז בַּגַּן.

לְבַסּוֹף הִמְצִיא עֲמוֹסִי פַּטֶּנְט: הוּא יִהְיֶה

אַחֲרַאי עַל זָרִיז, כָּל הַזְּמַן יִסְתַּכֵּל עַל הַדֶּרֶךְ,

שֶׁמִּשָּׁם רְגִילָה אִמָּא שֶׁל יוֹטָל לְהוֹפִיעַ. וּבְדִיּוּק בָּרֶגַע

שֶׁיִּרְאֶה אוֹתָהּ, יָרוּץ בְּשֶׁקֶט, אֶל זָרִיז וְיִקְשֹׁר אוֹתוֹ.

כְּשֶׁתֵּלֵךְ, יְשַׁחְרֵר אֹותוֹ. כֻּלָּם קִבְּלוּ אֶת הַפַּטֶּנְט שֶׁל

עֲמוֹסִי בְּשִׂמְחָה, מִלְּבַד זָרִיז כַּמּוּבָן… גַּם בָּעֲרָבִים

הָיָה זָרִיז קָשׁוּר תָּמִיד. דַּוְקָא הוּא, שֶׁתָּמִיד אָהַב לָרוּץ

וְלִקְפֹּץ – שַׁלְשֶׁלֶת לְצַוָּארוֹ!

פַּעַם בִּקְרָה אוֹתוֹ עָדָה בַּלַּיְלָה. הָיָה זֶה לֵיל

סַגְרִיר, רוּחוֹת, בְּרָקִים, רְעָמִים וְגֶשֶׁם עַז. עָדָה כִּמְעַט

בָּכְתָה. הִיא חָשְׁבָה בְּלִבָּהּ: – אוּלַי רַק פַּעַם אַחַת,

בַּלַּיְלָה הַזֶּה, יָלוּן זָרִיז בַּבַּיִת? לֹא, אִי אֶפְשָׁר… מַה

יִּהְיֶה אִם יִנְבַּח עַל שׁוֹמֶרֶת הַלַּיְלָה? וּמָה אִם תָּבוֹא אִמָּא

שֶׁל יוֹטָל לְכַסּוֹת אֶת בִּתָּהּ הַקְּטַנָּה בַּלַּיְלָה, מַה

יִּהְיֶה? עָדָה הָלְכָה וְזָרִיז יִלֵּל, יִלֵּל, אוּלַי יִלֵּל כָּךְ

כָּל הַלַּיְלָה?

זָרִיז בֶּאֱמֶת נֶעְלַם בְּאוֹתוֹ הַלַּיְלָה, עַד

שַׁמָּצְאוּ אוֹתוֹ בַּ… עַכְשָׁו, נַשְׁאִיר אֶת זָרִיז בִּמְקוֹמוֹ

וְנִשְׁמַע רֶגַע מַה הִיא וְאֵיפֹה הִיא מְעָרַת הַשּׁוּעָלִים.",ספרות עברית חדשה
תקוה שריג,חגית ופנינה,"חַגִּית וּפְנִינָה, שְׁתֵּי נַעֲרוֹת כְּפָר הָיוּ.

בְּאַחַד הַיָּמִים, הָלְכוּ הָעִירָה לִמְכֹּר שָׁם אֶת תּוֹצֶרֶת גַּנֵּיהֶן.

כָּל אַחַת מֵהֶן נָשְׂאָה סַל תַּפּוּחִים עַל רֹאשָׁהּ.

הָיְתָה פְּנִינָה מִתְּאוֹנֶנֶת, נֶאֱנַחַת וְנָחָה בְּכָל פַּעַם,

וְאִלּוּ חַגִּית הָלְכָה לָהּ בְּקַלּוּת, זְקוּפָה וְרַעֲנָנָה וְלָעֲגָה לִפְנִינָה הַמְפַגֶּרֶת.

שָׁאֲלָה פְּנִינָה אֶת חַגִּית:

הֲלֹא סַלִּי כְּסַלֵּךְ, מַדּוּעַ שֶׁלָּךְ קַל וְשֶׁלִּי כָּבֵד?
אָמְרָה לָהּ חַגִּית:

– יֵשׁ לִי, פְּנִינָה, ‘פְּנִינָה’ בְּסַלִּי, וְהִיא סְגֻלָּה לְקַלּוּת.

וּמַהִי אוֹתָה ‘פְּנִינָה’? – שָׁאֲלָה פְּנִינָה בְּסַקְרָנוּת.

אוֹתָה ‘פְּנִינָה’ הִיא הַסְּבִילוּת, שֵׁאֵין כָּמוֹהָ לְ’קַלּוּת'. – הֵשִׁיבָה לָהּ חַגִּית.
",ספרות עברית חדשה
תקוה שריג,חושורש,"באר מים חיים. לא פשוטו כמשמעו, ובכל זאת.

ביום קיץ לוהט, בנורא שבקייצים שהיו לנו מעודנו,

עלינו, אישי, בתי ואני, לצפת, לחפש את באר-מים-חיים.

אין זו שגיאת תחביר. גם לא סתם באר, שאיש מן הישוב קם יום אחד ויוצא לחפשה.

אנחנו חיפשנו את “באר מיים חיים”.

ספר זה, שחיבר אבי-סבו של סבי, ומאז היה שם הספר לשמו —

היה אחד מחפצי הקדושה שהיו בבית סבא,

כגון הפמוטים של שבת, החנוכייה, הטלית ותפילין בנרתיקיהם העשויים קטיפה סגולה, רקומה בוורדים אדומים, גביעו של אליהו הנביא וקערת הפסח,

וה“כוס” — ציפור עשויית כסף, שראשה מתברג והיא בית-בְּשָמִים להבדלה.

כל אלה, כרכי הש""ס וטורי ספרי הקודש הגדולים והכבדים, שריחם מתוק ועתיק,

היו לי נוף ילדות. לא נוף-טבע, לא נוף-אנוש. נוף חפצי-קדושה.

אליהם נתלוותה נעימת לימוד הגמרא, נעימת תהילים, נעימת הברכה להדלקת נרות

וזמירות של שבת ושל הבדלה. וזקנו הלבן של סבא.

סבי זה, שמעולם לא שכח להוסיף מתחת לחתימתו המסולסלת:

""נין ונכד לרה""ג 'באר מים חיים' "", למה לא סיפר לי מעולם, כי סבו עלה בסוף ימיו לארץ והוא קבור בצפת?

חידה היא לי.

לא אוכל להעיד על עצמי, שקראתי שלושת ספריו:

“באר מים חיים”, “סידורו של שבת”, ו“שערי תפילה”.

שניים מהם מצויים בביתי ואני מעיינת בהם.

שלישי נעלם מעיני. הוא אבד כשפורק בית סבי, לאחר שנפטרו סבתי וסבי.

אוהבת אני לחזור ולקרוא פתיחתו הצנועה של “באר מים חיים”:

“יהיה רצון שתשרה שכינה במעשה ידי. גל עיני ואביטה נפלאות מתורתך”.

זאת בשתי שורות. ובשורה השלישית מתחיל ביאור פסוקי תורה כסידרם,

משולב במדרשים ואמרות חז“ל, בשני טורים צפופים, בכתב רש”י —

פותח בפרשת “בראשית” ומסיים ב“האזינו”.

הספר מלא הערות כתובות בעיפרון, קווי הדגשה וסימני קריאה.

מי כתבם? סבי? אביו? סבו?

ומדוע זה מסתיים פירוש ספר “ויקרא” בשני טורים

ומתחיל ספר “במדבר” בטור רחב אחד?

מי שהיה יכול להאיר עיני — עצם עיניו לפני למעלה משלוש עשרות שנים.

השעון, שקיבל לבר-המצווה שלו, לפני מאה שנה, עדיין מתקתק למראשותי, אבל הוא…

בקיץ אשתקד סיפרה לי בת-דודי, ה“חמישית-בחמישית” שלי, שלומית,

שסבנו הקדמון הזה קבור בצפת, וכי היא ובעלה עלו לקברו,

והציעה גם לנו לעשות זאת. — חוויה — אמרה. נדלקתי מייד לעלות לקבר-אבות.

לא עברה שעה מבואנו לצפת, וכבר נכנסנו בשערי בית-הקברות העתיק שלה,

המוקף חומה. הזה הוא בית-קברות יהודי: עירום ועריה. רק ערימות אבנים לבנות.

כל אבן, אם אינה מציבה שנתפוררה, היא אבן-סימן-ביקור,

שהניחוה כל מי שעלו לקברות קדושים וצדיקים שבצפת, השוכבים כאן איש בערוגתו.

אין כאן נוי ואין כאן רוך שיסיחו דעתך מן המקום שאתה שרוי בו.

רק ישימון מסנוור. אין גוונים ואין ריחות. אין פרחים ואין פרפרים.

רק רוח נושבת וצרצרים מצרצרים.

הדממה עמוקה והולמת אזניים. שמיים אביכים. הרים סביב.

וסילונות חלב מוּתָךְ הולכים מן המציבות, כבוד, רוממות ויראה מסביב.

—תראו שם את הקבר של ר' יוסף קארו וממנו יורד כמו נחל חֵלֶב.

ככה שמאלה וישר אל מערה! זוהי מערת ה“באר מים חיים” —

נאום אדם שידע וגם הסכים להנחותנו בדבריו למטרתנו.

—היכנסו, תביטו שמאלה. שם כבר כתוב. זהו.

מציבות שחרבו הן סיפורים גנוזים. מציבה וסיפורה שתוק בתוכה.

גנזי צרות ופורענויות. מציבות עומדות ומחודשות,

אילו היה פנאי לעיין בהן — והרי הן דברי ימים של יהודים שעלו ובאו הנה,

מי לחיות ומי למות ולהיקבר.

תאריכים. “ת.נ.צ.ב.ה.” חקוק על כל אחת.

האמנם צרורות כל הנשמות האלו בצרור החיים?

אחת מהן הייתה והייתה באותו יום.

עד מהרה ניצבנו על-יד קברו של ר' יוסף קארו ולא נתעכבנו,

וכבר החלקנו כמעט על נחל החֵלֶב המוּתָךְ בלהט היום.

זוהר היה החלב בניצנוצי צבעי הקשת.

כמה דורות של נרות דלקו כאן לכבודו של ר' יוסף קארו.

ריח של טחב, שחור-סמיך של פיח, מלוא המערה,

כשהורגלו עינינו לאפילה ראינו בה שני קברים:

האחד ניצב מול הפתח, לוח מצבתו נסתר תחת תל אבנים המתנשא עליו,

השני, מימין, סמוך לכותל המערה, גם הוא — תל אבנים על גבו,

אלא שנמצא מי שטרח ונתן כתובת על הקיר, בָּרוֹם, שלוש מלים בלבד:

“באר מים חיים”. אותיות חצובות בקיר ומשוחות בצבע אדמדם.

כאן הוא קבור, איפוא, אחד מאבותי הקדומים.

חשתי בי פתאום חוש שביעי, חוש-שורש. חושורש.

בין האבנים תחובים פתקים, מכתבים, אגרות.

מהם מתפוררים מריקבון, מהם שלמים, אבל מחוקים, מהם שלמים וקריאים.

הוצאתי אחדים מהם ועיינתי בהם. מצאתי כאלה, הכתובים באותיות רש""י,

אחרים — עברית ויידיש, ספניולית, אנגלית;

בקשות אישיות ובקשות של “נוסח”,

לבריאות הגוף והנפש, לחיים ארוכים, להצלחה, לעילוי נשמה —

יהודים מכל קצוות עולם עולים הנה בדחילו ורחימו ותוחבים פתקים.

לא היה בידי נר להדליקו.

ואפילו היה, אפשר שלא הייתי מדליקה אותו ל“באר מים חיים”, סבא-רבא שלי.

כמה דורות של ירֵאים ושלמים, סבים וסבתות, אבות ואמהות

חיו ומתו בשלשלת שלמה ותמימה של ירֵאים, עד שבאתי אנו וקיצצתי בשלשלת.

נטשתי את ביתי ואת עירי ירושלים.

נטעתי שריגַי באדמה אחרת.

איננו ירֵאים, איננו שלמים,

מכל מקום, לא בעיניהם, אילו היו עיניהם פקוחות.

אולי חטאתי, פשעתי? אולי כיביתי הנר?

אילו יכולתי להעמיד שאלה זו באזני אבי הקדמון “באר מים חיים”,

מה היה משיב לי? מה דין ומשפט היה קוצב לי?

יצאנו לאור הצהריים, לסינווּרם וללהט היום.

התנהלנו בקושי במעלה הגבעה, בין ערימות האבנים והקוצים.

פתאום חשתי רווחה קלה. חשבתי על כך, שהינה נכדי העשירי למניין,

זה שטרם נולד, עלה יחד איתי ועם אישי לקברו של אב מאבותיו הקדמונים,

בעודו בבטן אמו, היא בתי.

ה“חושורש” נתן בי משמעות לדבר הזה.

אולי לא כיביתי נר מדור-דור,

אלא רק שיניתי בת-אחיזתו ומקומו?

נכדי יונתן, נרו יאיר.

נגעה אש באש. נפש בנפש.",ספרות עברית חדשה
תקוה שריג,חזיזים,"בכי בלילה
פעמיים תוך חיי בַּקיבוץ, בכיתי כל הלילה, שהיו לילות ראשונים במקום חדש:

בלילה הראשון באוהל, באיזור ג' הרצלייה, (כיום, קיבוץ שפיים) כשהיגענו לשם להכשרה, בין ראש־השנה ליום־הכיפורים, בראשית שנת תרצ""ג ואני בת שבע־עשרה.

ישבתי שם על מיטה צבאית, עליה מזרון מלא קש־קוצים ומררתי בבכי.

כל היתר – שרו ורקדו בחדר־האוכל. גם נחום.

השארתי בבית, בירושלים, סבא וסבתא ישישים ואמא בודדה, בוכים שלושתם.

ברכת־שלום לא קיבלתי מהם בצאתי מן הבית.


פעם שנייה בכיתי בקבוצת־החוגים שעל־יד המעיין,

ושוב בין ראש־השנה ליום־הכיפורים תרצ""ד.

הכינו לנו שם, לקבוצת־ההכשרה מירושלים, “נמלה”, לאחר השלמת שנת ההכשרה,

חדר ריק מכוסה קש ועליו פרושות שמיכות, למגורים בזמן הראשון.

שכבתי שם ובכיתי עד הבוקר. כל היתר – שרו ורקדו. גם נחום.

מדי פעם בא אלי לבדוק, עד כמה חזק הבכי ושב והלך…




לא פטה־מורגנה
בניסן תרצ""ד, ואני בת תשע־עשרה, עבדתי בעֵרוּם חציר,

עבודה בקלשונים, מפרכת, אבל רומנטית וחבר’מנית.

עבדתי בהתלהבות, עם יצחק אוטו. היה חמסין טיפוסי לניסן.

פתאום ראינו פטה־מורגנה שהייתה

בימים ההם תופעה מצויה באיזור בית־אלפא.

לי הייתה זו הפעם הראשונה:

בלב הצוהב המסנוור – עיר, מגדלים ועצים ואגמי מים לרוב בכיוון צפון…

איך, איך הייתה הפטה־מורגנה למציאות יפה ממנה שבעים־ושבע: והיא בית־השיטה.




“אהובי בנה לי בית”… על העץ
כשבאנו לקבוצה שעל־יד המעיין, נחום ואני, היינו אומנם רק בני שמונה־עשרה,

אחרי שנת הכשרה בקיבוץ הרצלייה (כיום שפיים),

אבל היינו זוג בעל ותק של חמש שנים…

חוש הקינון קינן בנו בכל עוז. הדור בחדרי הצריפים לא היה לפי רוחנו.

מצאנו פיתרון פשוט: דירה על העץ…

בחרנו לנו אקליפטוס גבוה וענף על שפת הנחל.

נחום בנה משטח עץ רבוע דלת־על־דלת,

הוסיף עליו חצאי־“קירות” בגובה מִטָה וסולם בעל עשרה שלבים וזהו זה.

המשך הקירות והגג היו ענפי האקליפטוס.

הרוח המנשבת תמיד והצינה היו מעולים, פכפוך המים, צפצוף הציפורים וילל התנים בהר, נתנו מוסיקת־רקע מתמדת,

כד־מים עשוי חימר, מכוסה בפיסת־כילה עם חרוזי זכוכית כחולים,

נועדו לגמיעה משיבת־נפש.

כן, היה שם גם “רכוש פרטי”: מנדולינה שהבאנו מירושלים,

שלפעמים ניגנה בה הרוח, אך לרוב פרט עליה נחום.

לא היה כיופי ונועם הזה בכל דירותנו הבאות, עד עצם היום הזה.

את “הבית הזה בישראל” חתמה טבעת זהב עבה ומיושנת,

שבה נישאו אמי לאבי, אמה לאביה, וסבתה לסבה…

עשרות זוגות בקבוצה נישאו באמצעות טבעת זו ולימים, גם בתנו רות.

ועוד הטבעת גנוזה ומחכה לנישואי הבנות בדורותינו הבאים,

והלוואי ויֵדעו אותו יופי ואושר שידענו אנחנו בביתנו זה,

על עץ האקליפטוס, שעל שפת־הנחל.




נחש בָּרִיחַ
לאחר שירדנו מן העץ, גרנו ב“וילה” שבנה נחום מתחת לצמד עצי תות על־יד המשתלה, בשכנות לאוהלם המקסים של דווידקה ולאה’לה.

“הוילה” שלנו הייתה צריפון־עץ זעיר, מצופה כולו דיקט מפנים ונייר־זפת עבה מבחוץ.

לילה אחד, שבתי לחדרי מאיזו פעילות ל“וילה”.

כששלחתי את ידי לפתוח את הדלת, ראיתי לאור הירח צפע גדול

משתלשל מענף התות מעל לדלת. זוקף כלפי את ראשו.

כמנהג חוה האם לא נהגתי. ברחתי על נפשי.




החלב המר
ללידת רן נסעתי לבית־החולים מהקבוצה, למטה.

אבל חזרתי לבית־השיטה,

וכמוני בדיוק – יהודית ברין (ארגוב), שכן בית־התינוקות כבר היה שם.

קיבלנו שתינו חדר אחד בצריף. נחום ואברהם היו באים מן המעיין לסירוגין לבקרנו,

כי למה לבזבז שני חדרים על שני חצאי משפחות?!

שוב בכיתי הרבה.

הבכי הפעם היה גם בכי של אושר על הבן הבכור;

גם על המקום הזר, שתמיד הוא מר.

גם על האושר המופר, בלהיות לבד ולא לבד.

גם בכי של פחד על התינוק הרחוק – בבניין א', “בחזית המזרחית” של הנקודה,

בעצם ימי המאורעות, ימי – גשם ובוץ אימים. קור.

לא שמענו עדיין על מכנסיים ארוכות, על מגפיים.

לבשנו רק מכנסיים קצרצרות נוסח החוגיסטיות ונעלנו נעלי־עבודה דולפות.

בדידות, תנים מייללים מכל עברי הנקודה הקטנה, ובעיקר מחומת הגלבוע.

כמו בכל נושא, כך גם בזה, שולטת האופנה,

פעם מדברים בשבחו ובחיוניותו של חלב־אם לתינוק ולאם

ופעם מבטלים את ערכו כעפרא־דארעא.

בימי מלוך הני בבית־התינוקות, עמד נושא חלב־אם בשיא פריחתו:

“בלי חלב אין עתיד לילד”.

ואיך פותרים את הבעיה כשאין מתת־שמים זו?

קיבוץ – ובכן שיתוף ושוויון.

כשהאם מסיימת להיניק את תינוקה,

היא מיניקה את התינוק שאמו חסרה חלב־אם! חד וחלק.

וכך היה רן נודד מחזית לחזית.

האחת הייתה ה“חברה” מחזיקה אותו בחיק חם ומביטה לתוך עיניו בחיבה

־ והאחרת הייתה מחזיקה אותו כחפץ־אין־חפץ־בו ומביטה בקיר שממול, בעיני זכוכית.

החוויה החוזרת הזו הייתה איומה עד כדי כך, שאמרתי לעצמי:

־ ילדך יגדל בלי חלב־אם מר כלענה!

וכך היה.

עם האם הנדיבה מכולן, ארנה, קשרתי קשרי אחות לכל חיי. וכך למדתי שתי אמיתות:

יש שיתוף שאין לו שיעור,

ויש דברים שאין בהם שיתוף.




בור שחת
בוקר אחד, באתי מגן־הירק לבית התינוקות, להאכיל את רן, כרגיל.

להאכיל אמרתי, לא להיניק.

נלחמתי קשות על זכותי זו.

לתדהמתי, מצאתי את הני עומדת בתוך בור,

בשטח כ“מטר־עגול” אחד ובעומק כחצי מטר,

באמצע הפרוזדור, בבניין א‘, קומה א’, שהיה אז בית־התינוקות.

חבוקים מתחת לזרועותיה וראשיהם מופנים קדימה היו רן, דן, יוחנן ועמוס.

היא צעקה בחוסר־ישע, חיוורת כסיד ורועדת.

היא סיפרה לי שהריצפה שקעה פתאום תחתיה,

בדיוק כשרצתה להוציא את התינוקות ללול, לאוויר הצח ולשמש.

לקחתי מידיה שני תינוקות ואחריהם עוד שניים.

הם צרחו בכל כוחם.


אמותיהם ואני בכינו הרבה אותו בוקר.




הצחוק
בשנת 1938, לאחר ליל־הבדולח, נשלחתי לקורס מדריכי עליית־הנוער בירושלים,

יחד עם ג. שהייתה נוצרייה להלכה וחברת בית־השיטה בכול מכול – למעשה.

היו בינינו יחסים אמביוואלנטיים: נמשכנו זו לזו דווקא בשל התרבות,

המושגים והמנטאליות השונים שלנו מקצה לקצה.

הייתה זו משיכה שכלתנית, שבעזרתה התגברנו בקושי על הדחייה האמוציונלית ההדדית.

יום אחד, ישבנו יחד בשיעור בהיסטוריה־ישראלית.

המרצה דיבר על תקופת מתן שמות המשפחה ליהודים

בקיסרות האוסטרו־הונגרית ובאשכנז.

כדי לתבל דבריו נתן דוגמאות לשמות “יקרים” שקנו להם יהודים עשירים,

לעומת שמות עלובים – ליהודים עניים.

הוא קרא בשמות, כגון טרפנגלנדר (מעקה־מדרגות) גארדינגרוך (ריח־וילונות)

ושוהלדר (עור נעליים)

כדוגמא לסוג אחרון.

בחדר הלימודים פרץ רעם של צחוק וכולם היו משולהבים בבדיחות־הדעת ומעלים שמות

מגוחכים נוספים מחוצנם.

גם גאולה צחקה בפה מלא.

ראשי הורק מדם.

הרגשתי איך אני מחווירה, מאבדת את השליטה על עצמי

וצועקת לעבר ג.: – את, אל תצחקי! אנטישמית!

היא החווירה כסיד, אספה את חפציה וברחה.

יחסים דו־ערכיים אלה נמשכו בינינו שנים אחדות, עד שפסקנו לדבר זו עם זו.

היתה זו לי הפעם היחידה בחיי שטעמתי טעם “אנטישמיות”

האנטי־“שמית” הייתי אני.

זה קרה לפני השואה.",ספרות עברית חדשה
תקוה שריג,חכם רברבן אינו כסיל,"הָיֹה הָיָה בֶּן־מֶלֶך אֶחָד

שֶׁנּוֹדַע בָּעוֹלָם כְּחָכָם מֻשְלָם.

אֲבָל רַבְרְבָן הָיָה אוֹתוֹ בֶּן־מֶלֶך וְשַׁחֲצָן

וְהָיָה מִתְגָּרֶה בְּכָל אָדָם, גָדוֹל אוֹ קָטָן.

יוֹם אֶחָד יָצָא בְּרֹאשׁ שָׂרָיו אֶל הַשָּׂדֶה.

הָיָה שָׁם, רוֹעֶה אֶחָדִ, אִישׁ תָּם שׁוֹמֵר צָאנוֹ.

אָמַר בֶּן־הַמֶּלֶך לָרוֹעֶה:

– הַטֵּל עָלַי שְׁנֵי דְבָרִים לַעֲשׂוֹתָם,

אִם אַצְלִיחַ – אֶכְרֹת רֹאשְׁךָ מֵעָלֶיךָ

וְאִם אֶכָּשֵׁל – חָיֹה תִּחְיֶה.

נִסָּה הָרוֹעֶה לְהִתְחַמֵּק מִבֶּן־הַמֶּלֶך וְלֹא הִצְלִיחַ.

לְבַסוֹף אָמַר הָרוֹעֶה:

– בֶּן־הַמֶּלֶך! הַדָּבָר הָרִאשוֹן שֶׁאֲנִי מַטִּיל עָלֶיךָ, בִּפְקֻדָּתְךָ,

לִקְטֹף אֶת כָּל הַפְּרָחִים בָּשָׂדֶה

הַזֶּה תוֹךְ שָׁעָה אַחַת.

צָחַק בֶּן־הַמֶּלֶך מְלֹא פִּיו צְחוֹק שֶׁל בִּטוּל.

צִוָּה לְכָל שָׂרָיו לִקְטֹף אֶת פֵּרְחֵי הַשָּׁדֶה

וְתוֹךְ מַחֲצִית הַשָּׁעָה,

לֹא נִרְאָה אַף לֹא פֶּרַח אֶחָד

מֵרִים רֹאשוֹ בַּשָּׂדֶה.


שָׁב בֶּן־הַמֶּלֶךְ אֶל הָרוֹעֶה:

– נִצַּחְתִּי אוֹתְךָ, רוֹעֶה, הָבֵה אֶת צַוָּארְךָ!

אָמַר לוֹ הָרוֹעֶה:

– אָמַרְתִי לְךָ לקִטְףֹ אֶת הַפְּרָחִים תוֹךְ שָׁעָה שְׁלֵמָה,

וְעַתָּה אִם אִישׁ אֱמֶת אַתָּה

חַכֵּה עַד תֹּם הַשָּׁעָה.

– צָדַקְתָּ, הָרוֹעֶה – אָמַר לוֹ בֶּן־הַמֶּלֶך.

יָשַׁב בֵּן־הַמֶּלֶך וְיָשְׁבוּ כָּל שָׂרָיו מִסָּבִיב

וְחִכּוּ שֶׁתַּעֲבוֹר הַשָּׁעָה בִּשְלֵמוּתָהּ.

כְּשֶׁחָלְפָה הַשָּׁעָה, הִבִּיט הַרוֹעֶה מִסָּבִיב וְאָמַר:

– רְאֵה, כְּבֹוד בֶּן־הַמֶּלֶך,

הִנֵה אֲנִי רוֹאֶה פְּרָחִים מְרִימִים רֹאשׁ

גַּם פֹּה גַּם שָׁם!

הִבִּיטוּ הַכֹּל סְבִיבָם

וְהִנֵּה צָצוּ פְּרָחִים וְצִיצִים חֲדָשִׁים.

בּוֹשׁ בֶּן־הַמֶּלֶך וְנִכְלַם וּבִקֵּש מֵהָרוֹעֶה:

– הַפַּעַם נִכְשַׁלְתִי, וְעַתָּה הַטֵּל עָלַי מְשִׂימָה שְׁנִיָה.

חָשַׁב הָרוֹעֶה וְחָשַׁב.

וְהִנֵּה מַבָּטוֹ נָפַל עַל אֲגַם שֶהָיָה שָׁם, בְּקִרְבַת הַשָּׂדֶה.

כֵּיוָן שֶּהָיְתָה כְּבָר שְׁעַת לַיְלָה,

נִצְנְצָה בּוֹ בָּבוּאַת מַגַּל הַיָּרֵחַ הַצָעִיר

שֶׁל תְּחִילַּת הַחֹדֶשׁ.

אָמַר הָרוֹעֶה לְבֶן־הַמֶּלֶך:

– רוֹאֶה אַתָּה מַגָּל זֶה בַּמַּיִם

שֶׁעָשׂוּי הוּא כֶּסֶף טָהוֹר?

לֵךְ וְהָבֵא אֵלַי אוֹתוֹ מַגָּל!

פָּשַׁט בֶּן־הַמֶּלֶך אֶת בְּגָדָיו אַחַת וּשְׁתַּיִם

וְקָפַץ אֶל אֲגַם הַמַּיִם.

שָׂחָה בּוֹ אָנֶה וָאָנָה

וְאֶת הַמַּגָּל לֹא תָּפַס.

עָבְרָה הַשָׁעָה וְחָלְפָה לָהּ.

הִתְעַיֵּף בֶּן־הַמֶּלֶך, יָצָא מִן הָאֲגַם

בָּא אֶל הָרוֹעֶה וְהוֹדָה בְּפָנָיו:

ציור 40.png

– אָכֵן נִכְשַׁלְתִּי הָרוֹעֶה.

אַתָּה הוּא שֶלִּמַּדְתָּ אוֹתִי לָדַעַת

שֶׁגַּם אִם נְסוֹבֵב אֶת הָעוֹלָם

לֹא נִמְצָא אָדָם חָכָם מֻשְׁלָם

וְכָל חָכָם רַבְרְבָן – אֵינוֹ אֶלָּא כְּסִיל

וְדִינוֹ שֶׁל שַׁחֲצָן כְּדִינוֹ שֶׁל אֱוִיל…
",ספרות עברית חדשה
תקוה שריג,חמור על גבי חמור,"פַּעַם אַחַת הָיָה חַמָּר, וְלַחַמָּר — חֲמוֹר.

הָיָה הָאִישׁ קַמְּצָן גָּדוֹל וּכְסִיל לֹא קָטָן.

בְּכָל פַּעַם שֶׁהָיָה הַחֲמוֹר מַרְכִּין רֹאשׁוֹ לָאֵבוּס,

הָיָה החַמָּר תּוֹפֵס אֶת הַחֲמוֹר בְּאֹזְנָיו

וְלוֹחֵשׁ לוֹ:

— חֲמוֹרִי יַקִּירִי, עוֹבֵד אָתָּה בְּפֶרֶך לְמַעֲנִי,

אֶפְשָׁר רוֹצֶה אַתָּה מַתָּנָה מִיָּדִי?

וְהַחֲמוֹר לֹא יָכֹל לְהַגִיעַ בְּפִיו לָאֵבוּס.

הָיָה הַחֲמוֹר בַּעַל סַבְלָנוּת שֶׁל חֲמוֹר

וְעוֹר שֶׁל דֹּב

אֲבָל גַּם סַבְלָנוּתוֹ פָּקְעָה סוֹף סוֹף.


יוֹם אֶחָד, לְאַחַר עֲבוֹדָה קָשָׁה,

כְּשֶׁנִּגַּשׁ הַחֲמוֹר לָאֵבוּס

וְהִרכִּין אֵלָיו רֹאשׁוֹ כְּדֵי לֶאֱכֹל,

שׁוּב נִגַּשׁ הַחַמָּר אֶל חֲמוֹרוֹ

וְתָפַס בְּאָזְנָיו לִשְׁאֹל אוֹתוֹ שְׁאֵלָתוֹ.

הֵרִים הַחֲמוֹר אֶת רֹאשׁוֹ לְפֶתַע

וְכֵן בָּעַט בְּרַגְלָיו וְהִפִּיל אֶת אֲדוֹנוֹ.


מֵאָז הָיָה הַחַמָּר מַאֲכִיל אֶת חֲמוֹרוֹ

וּכְשֶׁהָיָה רוֹכֵב עַל גַּבּוֹ

הָיוּ הַכֹּל מִתְקַלְּסִים בּוֹ:

רְאוּ, רְאוּ, הִנֵּה חֲמוֹר עַל גַּבֵּי חֲמוֹר!
",ספרות עברית חדשה
תקוה שריג,חץ,"הַיּוֹם נְסַפֵּר עַל חֵץ. כַּמּוּבָן, לֹא חֵץ מַמָּשׁ, רַק

כֶּלֶב שֶׁזֶּה הָיָה שְׁמוֹ.

בְּאַחַד הַיָּמִים, בְּאֶמְצַע מִלְחֶמֶת הַשִּׁחְרוּר, הוֹפִיעַ

פִּתְאׂם בַּמֶַּשֶׁק כֶּלֶב עֲרָבִי גָדוֹל, שֶׁצִּבְעוֹ כְּצֶבַע הַחוֹל

הָרָטׂב.

אִישׁ לֹא הֱבִיאוֹ. אִישׁ לֹא יָדַע מִנַּיִן בָּא. אוּלַי בָּרְחוּ

בְּעָלָיו מִן הַכְּפָר הָעֲרָבִי הַשָּׁכֵן, אֶל מֵעֵבֶר־לַיַּרְדֵּן,

וְהוּא חִפֵּשׂ קִרְבַת אָדָם, לְטוֹב לוֹ?

הַיְלָדִים מָשְׁכוּ אוֹתוֹ אַחֲרֵיהֶם, לַגַּן שֶׁלָּהֶם, וְלִטְּפוּ

אוֹתוֹ בְּצַוָּארוֹ. הֵם רָחֲצוּ גּוּפוֹ בְּמַיִם וְסַבּוֹן, הֶאֱכִילוּהוּ

מַעֲדַנִּים שֶׁשָּׁמְרוּ לוֹ מִסְּעֻדָּתָם: חָלָב, גְּבִינָה וְחַלְבָה,

אֹרֶז וַאֲפִלּוּ בָּשָׂר, שֶׁאָכְלוּ בַּיָּמִים הָהֵם רַק לְעִתִּים

רְחוֹקוֹת.

הֵם הֵכִינוּ לוֹ אַרְגָּז בְּפִנַּת הַמִּרְפֶּסֶת, פָּרְשׂוּ בְּתוֹכוֹ

שְׂמִיכָה יְשָׁנָה, חִפְּשׂוּ וּמָצְאוּ לוֹ כְּלִי לְמַיִם וּכְלִי שֵׁנִי

לְאֹכֶל, כָּרְכוּ לְצַוָּארוֹ רְצוּעָה וְלָקְחוּ אוֹתוֹ עִמָּם לְכָל

טִיּוּלֵיהֶם.

הֵם קָרְאוּ לוֹ “חֵץ”, כִּי רָצוּ שֶׁיִּהְיֶה מָהִיר כַּחֵץ.

יוֹתֵר מִכֻּלָּם אָהַב אוֹתוֹ נָדָב, שֶׁעִם כָּל הַיְלָדִים תָּמִיד

רָב. הוּא חָבַק אֶת צוָּארוֹ הַצְּהַבְהָב וְלָחַשׁ בְּאָזְנָיו כָּל

סוֹדוֹתָיו.

הַיּוֹם, נָדָב כְּבָר מִזְמַן אָב, וְהוּא, זוֹכֵר, וְעוֹד אֵיךְ,

אֶת חֵץ, שֶׁאותוֹ אָהַב אֵין־קֵץ…


יוֹם אֶחָד, יוֹם קַיִץ בָּהִיר, הָלְכוּ כָּל הַיְלָדִים

לְטַיֵּל לַפַּרְדֵּס. כְּשֶׁהַיְלָדִים שִׂחֲקוּ בֵּין הָעֵצִים,

וְטִפְּסוּ עֲלֵיהֶם לִקְטֹף אֶשְׁכּוֹלִיּוֹת, זִנֵּק לְפֶתַע רֶקְס,

כֶּלֶב הַבּוּלְדוֹג הָעֲנָק שֶׁל נְחֶמְיָה. הוּא נָבַח בְּזַעַם,

קָפַץ עַל חֵץ וְנָעַץ בּוֹ אֶת שִׁנָּיו. מִלְחָמָה נוֹרָאָה

הִתְחוֹלְלָה בֵּינֵיהֶם. חֵץ הָיָה קָטָן מֵרֶקְס בְּגוּפוֹ, אַךְ

לֹא בְּאֹמֶץ לִבּוֹ! כְּחֵץ מִקֶּשֶׁת קָפַץ לְעֻמָּתוֹ וּבִקֵּשׁ

גַּם הוּא לִנְעֹץ שִׁנָּיו בֱּצַוַּאר אוֹיְבוֹ.

הַכְּלָבִים שָׁאֲגוּ זֶה לְעֻמַּת זֶה וְכָל הַיְלָדִים, קָפְאוּ

עַל מְקוֹמָם בְּאֵימָה. נִסָּה לְהַפְרִיד רַק נָדָב, אַךְ

לַשָּׁוְא.

נֵס הָיָה זֶה, שֶׁעָדָה הַגַּנֶּנֶת, תָּפְסָה בְּעוֹד־מוֹעֵד

בְּיָדוֹ, רֶקְס הָיָה בְּוַדַּאי נוֹשֵךְ גַּם אוֹתוֹ. הַַזַּעֲמָן

הָעֲנָקְמוֹנִי.

חֵץ יִלֵּל כְּמִי שֶׁהוֹלֵךְ לָמוּת. דָּם רַב זָרַם מֵאָזְנוֹ

הַשְּׁסוּעָה, שֶׁהָיְתָה כְּבָר תְּלוּיָה מְדֻלְדֶּלֶת, אַךְ רֶקְס

שָׁתַק וְהִדֵּק בָּהּ שִׁנָּיו עוֹד וְעוֹד.

בְּדִיּוּק בָּרֶגַע הַזֶּה הוֹפִיעַ נְחֶמְיָה, בְּעָלָיו שֶׁל רֶקְס,

וּבִשְׁרִיקָה קַלָּה, בִּלְתִּי־נִשְׁמַעַת כִּמְעַט, סִלֵּק אֶת

הַכֶּלֶב מֵעַל קָרְבָּנוֹ.

כְּמוֹ קוֹסֵם!

כָּל הַיְלָדִים לִוּוּ אֶת חֵץ, גִּבּוֹר הַמִּלְחָמָה הַפָּצוּעַ,

הַבַּיְתָה, לַגַּן: – כָּזֶה אַמִּיץ! כָּזֶה גִּבּוֹר!

יַה! אֵיךְ הִתְנַפֵּל עַל רֶקְס שֶׁהוּא הַרְבֵּה יוֹתֵר גָּדוֹל

מִמֶּנּוּ? – כָּךְ אָמְרוּ הַיְלָדִים זֶה לָזֶה.

נָדָב טִפֵּל בִּפְצָעָיו שֶׁל חֵץ. הוּא זָרָה עֲלֵיהֶם

אֲבְקָה צְהֻבָּה מְיַבֶּשֶׁת וְחָבַשׁ אוֹתָם. הַכֶּלֶב רָבַץ

בִּדְמָמָה וְלִקֵּק אֶת פְּצָעָיו. הַיְלָדִים הִתְהַלְּכוּ סְבִיבוֹ

עַל קְצֵה הָאֶצְבָּעוֹת וְדִבְּרוּ בְּשֶׁקֶט, בְּשֶׁקֶט. בְּעַצְמָם

הֵבִינוּ. אִישׁׁ לֹא אָמַר לָהֶם.


הַפְּצָעִים שֶׁל חֵץ הִתְרַפְּאוּ לְאַט־לְאַט. הָאֹזֶן

נִדְבְּקָה בַּחֲזָרָה לִמְקוֹמָהּ, חֵץ הִבְרִיא וְנַעֲשָׂה מְאֹד

חָכָם. וּפִתְאֹם – נֶעְלָם.

כְּשֵׁם שֶׁבָּא, כָּךְ הָלַךְ. מֵעוֹלָם לֹא יָדַעְנוּ מֵאַיִן

בָּא, וּלְעוֹלָם לֹא נֵדַע לְאָן יָצָא.
",ספרות עברית חדשה
תקוה שריג,חתולים וכבלים מדוע הם רבים?,"חֲבֵרִים טוֹבִים וְאוֹהֲבִים הָיוּ הַכֶּלֶב וְהֶחָתוּל בִּתְּחִלָּׂה.

הָיוּ צָדִים יַחְדָּיו וּמְחַלְּקִים בֵּינֵיהֶם אֶת צֵידָם שָׁוֶה בְּשָׁוֶה.

פַּעַם אַחַת, לֹא מָצְאוּ צַיִד וְיָשְׁבוּ שְׁנֵיהֶם רְעֵבִים וַעֲצוּבִים.

אָמַר הַכֶּלֶב לֶחָתוּל:

– עַד מָתַי כָּךְ נֵשֵׁב רְעֵבִים? הָבָה נִפָּרֵד אִישׁ מֵרֵעֵהוּ.

אֲנִי אֵלֵךְ לְדַרְכִּי וְאָצוּדִ לִי צַיִד

וְאַתָּה לֵךְ לְדַרְכְּךָ וְצוּד לְךָ צַיִד.

עָמְדוּ וְנִשְבְּעוּ זֶה לָזֶה שֶׁלֹא יֵלְכוּ לְמָקוֹם אֶחָד.

הָלַךְ הַכֶּלֶב לַמִּזְרָח וְהֶחָתוּל לַמַּעֲרָב.

פָּגַשׁ הַכֶּלֶב בַּזְּאֵב.

בִּקֵּשׁ הַכֶּלֶב מְהַזְּאֵב רְשׁוּת, לָצוּד עֶמּוֹ צַיִד וְלָשֶׁבֶת בִּמְאוּרָתוֹ.

אָמַר לוֹ הַזְּאֵב: – מַסְכִּים אֲנִי לְאָרֵחַ אוֹתְךָ רַק לַיְלָה אֶחָד.

הָיוּ הַזְּאֵב וְהַכֶּלֶב יְשֵׁנִים בְּיַחַד.

שָׁמַע הַכֶּלֶב קוֹל חַיּוֹת הַצּוֹעֲדוֹת בַּחוּץ, מִתְקָרְבוֹת וּבָאוֹת.

אָמַר הַכֶּלֶב לַזְּאֵב: אֲנִי שׁוֹמֵעַ אוֹיְבִים בַּחוּץ!

אָמַר הַזְּאֵב לַכֶּלֶב: – צֵא וְגָרֵשׁ אוֹתָם!

יָצָא הַכֶּלֶב הַחוּצָה. הִתְנַפְּלוּ עָלָיו חַיּוֹת רָעוֹת וְרָצוּ לְטָרְפוֹ.

בָּרַח הַכֶּלֶב מִפְּנֵיהֶם.

בָּא אֶל הַקּוֹף וּבִקֵּשׁ אֶצְלוֹ מִקְלָט.

גֵּרֵשׁ הַקּוֹף אֶת הַכֶּלֶב.

בָּרַח אֶל הַכֶּבֶשׂ וּבִקֵּשׂ מִמֶּנּוּ מָקוֹם לָלוּן.

קִבֵּל אוֹתוֹ הַכֶּבֶשׂ בִּמְאוֹר פָּנִים וְשָׁכַב הַכֶּלֶב עִמּוֹ, בַּמְּעָרָה שֶׁלּוֹ.

שׁוּב שָׁמַע הַכֶּלֶב צְעָדִים בַּחוּץ.

אָמַר הַכֶּלֶב לַכֶּבֶשׂ: – קוֹל רַגְלַיִם צוֹעֲדוֹת אֲנִי שׁוֹמֵעַ!

אָמַר הַכֶּבֶשׂ לַכֶּלֶב: – צֵא הַחוּצָה וּשְׁמֹר עָלֵינוּ מִפְּנֵי הַחַיּוֹת!

יָצָא הַכֶּלֶב וְנָבַח עַל הַחַיּוֹת הַטוֹרְפוֹת.

הָיָה הַזְּאֵב בֵּינֵיהֶן וְהִכִּיר אֶת הַכֶּלֶב, שֶׁלָּן אִתּוֹ אֶמֶשׁ, בִּמְאוּרָתוֹ.

אָמַר הַזְּאֵב:

– אַתָּה הַכֶּלֶב שֶׁהָיִיתָ בִּמְאוּרָתִי וְעַכְשָׁו אַתָּה נוֹבֵחַ עָלֵינוּ מִבֵּין הַכְּבָשִׂים?!

נִכְנַס הַזְּאֵב לַמְעָרָה וְטָרַף אֶת הַכֶּבֶשׂ הַמְאָרֵחַ וְאֶת כָּל שְׁאָר כְּבָשִׂים שֶׁהָיוּ בָּה.

בָּרַח הַכֶּלֶב עַל נַפְשׁוֹ וְאָבְדוּ לוֹ שְׁנֵי חֲבֵרִים, אֲהוּבֵי נֶפֶשׁ,

גַּם הַזְּאֵב וְגַם הַכֶּבֶשׂ…

הָלַךְ לוֹ לְחַפֵּשׂ מְלוּנָה אַחֶרֶת וְלֹא מָצָא:

הַכְּבָשִׂים אָמְרוּ עָלָיו, שֶׁהוּא “חֲבֵרָם שֶׁל זְאֵבִים טוֹרְפִים”

וְהַזְּאֵבִים אָמְרוּ עָלָיו, שֶׁהוּא “חֲבֵרָם שֶׁל הַכְּבָשִׂים”…

הָלַך לוֹ הַכֶּלֶב אֵצֶל הָאָדָם.

קִבְּלוֹ בְּסֵבֶר פָּנִים יָפוֹת וְהִנִּיחַ לוֹ לָשֶׁבֶת עִמּוֹ בִּמְעָרָתוֹ

וְהָיָה הַכֶּלֶב יוֹצֵא לָצוּד יַחַד אִתּוֹ.",ספרות עברית חדשה
תקוה שריג,טעות משמחת,"פַּעַם הָיְתָה לַאסִי חוֹלָה מְאֹד, כִּמְעַט גוֹסֶסֶת. הַיְלָדִים

הַנִּבְהָלִים קָמוּ בַּבֹּקֶר וְרָאוּ אוֹתָהּרוֹבֶצֶת, בְּלִי תְּנוּעָה,

נְחִירֶיהָ יְבֵשִׁים וּמְרַטְּטִים, עֵינֶיהָ עֲצוּבוֹת, וְכִמְעַט

עֲצוּמוֹת. הִיא גַּם לֹא הִבְרִיקָה כְּמוֹ תָּמִיד.

– אוּלַי אָכְלָה רַעַל?

– אוּלַי הִכִּיש אוֹתָהּ נָחָשׁ?

הַיְלָדִים רָצוּ לִקְרֹא לְרִבְקָה, שֶׁלֹּא עָבְדָה בְּאוֹתוֹ יוֹם

בַּגַּן. כְּשֶׁהִגִּיעָה, אָמְרָה בְּשֶׁקֶט:

– לַאסִי, לַאסִינְקָה חַבּוּבָּה, מַה לָּךְ? – כִּשְׁכְּשָׁה לַאסִי

מְעַט־מְעַט בִּזְנָבָה.

לַאסִי לּא הִסְכִּימָה לִנְגֹּעַ בַּמַּיִם, אוֹ בֶּחָלָב. הִיא

סָגְרָה אֶת שְׁפָתֶיהָ שֶׁהָיוּ כִּמְעַט שְׁחוֹרוֹת, וְרָעֲדָה

בְּחָזְקָה בְּכָל גּוּפָה הֶחָם. הַיְלָדִים כִּסּוּ אוֹתָהּ בִּשְׂמִיכָה

וּבְכָל פַּעַם הִרְטִיבוּ אֶת שְׂפָתֶיהָ בִּמְעַט מַיִם.

כָּךְ עָבַר כָּל הַיּוֹם בְּיִסּוּרִים עַל לַאסִי וְעַל כָּל

הַיְלָדִים. בָּעֶרֶב, אָמְרָה רִבְקָה לְשׁוֹמֵר־הַלַּיְלָׂה,

שֶׁלַּאסִי כָּל כָּךְ חוֹלָה, שֶׁאוּלַי תָּמוּת הַלַּיְלָה. אִם יִקְרֶה

כַּדָּבָר הַזֶּה, עָלָיו לְסַלֵּק אוֹתָהּ מֵעֵבֶר לַגָּדֵר

– וּכְדַאי – אָמְרָה לוֹ – לַעֲשׂוֹת זֹאת בְּשֶׁקֶט, שֶׁהַיְלָדִים

לֹא יִשְׁמְעוּ כִּי הֵם כָּל כָּךְ יִתְעַצְּבוּ וְיִבְכּוּ.

בַּבֹּקֶר הַשְׁכֵּם, לְמָחֳרַת אוֹתוֹ הַלַּיְלָה, כְּשֶׁהִתְעוֹרְרָה

רִבְקָה בְּחֶדְרָהּ, אֶת מִי מָצְאָה עוֹמֶדֶת בַּפֶּתַח, אָמְנָם

רוֹעֶדֶת וַעֲדַיִן חוֹלָה? – אֶת לַאסִי כַּמּוּבָן! הִיא בָּאָה

לְהִתְיַצֵּב לִפְנֵי רִבְקָה, וּכְאִלּוּ לְהַגִּיד לָהּ:

– הַבִּיטִי עָלַי, רִבְקָה, אֲנִי לֹא מֵתָה בִּכְלָל! אָז לָמָּה

אָמַרְתְּ?

בְּאוֹתָהּ שָׁעָה בָּאָה סוֹנְיָה לַגַּן, כְּדַרְכָּהּ מִדֵּי יוֹם בְּיוֹמוֹ.

כְּשֶׁנִּכְנְסָה הַבַּיְתָה, הִתְבּוֹנְנָה בַּכּוּךְ, מְקוֹם רִבְצָהּ שֶׁל

לַאסִי הַחוֹלָה וְרָאֲתָה שֶׁאֵינֶנָּה וְחָשְׁבָה שֶׁבְּוַדַּאי כְּבַָר

מֵתָה, וְהַשּׁוֹמֵר לָקַח אוֹתָהּ בַּלַּיְלָה, בְּשֶׁקֶט, אֶל מֵעֵבֶר

לַגָּדֵר…

סוֹנְיָה הִתְעַצְּבָה מְאֹד מְאֹד. הִיא סִפְּרָה אֶת הַדָּבָר

לַיְלָדִים, וְהֵם הָלְכוּ לְסַפְּרוֹ לְרִבְקָה.

כְּשֶׁהִתְקָרְבוּ לְחֶדְרָהּ, נִדְהֲמוּ: הִנֵּה לַאסִי עוֹמֶדֶת לָהּ

עַל הַמִרְפֶּסֶת עַל יַד רִבְקָה הַמִּתְכּוֹנֶנֶת לַעֲלוֹת יַחַד

אִתָּהּ לַגַּן! אֲחָדִים מֵהֶם רָצוּ מִיָּד בַּחֲזָרָה הַבַּיְתָה

וּבִשְׂרוּ לְסוֹנְיָה אֶת הַבְּשׂוֹרָה הַמְשַׂמַּחַת.

סוֹנְיָה הִתְרַגְּשָׁה כָּל כָּךְ, עַד שֶׁתָּפְסָה אֵיזוֹ שְׁמִיכָה וְרָצָה

עִם הַיְלָדִים הַמְבַשְּׂרִים, לִקְרַאת רִבְקָה וְלַאסִי, עִם

כָּל הַיְלָדִים. הִיא חִבְּקָה אֶת לַאסִי וְהֶעֶלְתָה אוֹתָה

עַל הַשְּׂמִיכָה. כֹּל הַיְלָדִים הֶחֱזִיקוּ בָּאַפִּרְיוֹן סָבִיב

סָבִיב, וְנָשְׂאוּ אֶת לַאסִי הַגְּבֶרֶת כְּמוֹ מַלְכָּה, הַבַּיְתָה,

כְּשֶׁהֵם מַשְׁמִיעִים תְּרוּעוֹת גְּדוֹלוֹת. כָּל יַלְדֵי הַגַּנִּים

וְהַכִּתּוֹת שָׁמְעוּ אֶת הָרַעַשׁ, יָצְאוּ הַחוּצָה, וְאַף כִּי לֹא

יָדְעוּ מַה קָּרָה, הִצְטָרְפוּ לַתַּהֲלוּכָה הָעַלִּיזָה.

לְלַאסִי הָיוּ אָז גּוּרִים בְּבִטְנָּה. אוּלַי הֵם שָׁמְרוּ עָלֶיה

שֶׁלֹא תָּמוּת? הֵם רָצוּ מְאֹד מְאֹד לְהִוָּלֵד וְלִגְדֹּל וְלֹא

וִתְּרוּ עַל זֶה בְּשׁוּם פָּנִים וָאֹפֶן.",ספרות עברית חדשה
תקוה שריג,יום הפוך,"מַה זֶּה יוֹם הָפוּךְ, אַתֶּם שׁוֹאֲלִים?

פָּשׁוּט מְאֹד: הַכֹּל הַכֹּל הָפוּךִ! הַיְלָדִים – מְטַפְּלוֹת וְגַנָּנוֹת, וְהֵן – יְלָדִים וִילָדוֹת.

בַּבֹּקֶר הַשְׁכֵּם, בְּאֶחָד מִימֵי הַקַּיִץ,

הֶחְלִיטוּ כֻּלָּם שֶׁהַיּוֹם יִהְיֶה יוֹם הָפוּךְ. הֶחְלִיטוּ

וְקִיְּמוּ כָּךְ: הַמְטַפְּלוֹת בָּאוּ הַשְׁכֵּם בַּבֹּקֶר, וְשָׁכְבוּ

לִישֹׁן בַּמִּטּוֹת שֶׁל יְלָדִים שֶׁנָּסְעוּ לַדּוֹדִים שֶׁלָּהֶם.

וְאָז – הֵעִירוּ הַיְלָדִים אֶת הַמְטַפְּלוֹת וְעָזְרוּ לָהֶן

לְהִתְלַבֵּשׁ; הֵבִיאוּ אֶת הָאֹכֶל, עָרְכוּ אֶת הַשֻּׁלְחָנוֹת,

הֶאֱכִילוּ אֶת שִׁפְרָה וְאֶת וַנְדָה וְאֶת צִלָּה אֹכֶל טוֹב

וְהִשְׁגִיחוּ עֲלֵיהֶן שֶׁלֹּא תַּשְׁאֵרְנָה שׁוּם דָּבָר בַּצַּלַּחַת –

כִּי “מַה שֶׁלּוֹקְחִים צָרִיך לִגְמֹר”. הַיְלָדִים גַּם הִשְׁגִּיחוּ

עֲלֵיהֶן שֶׁתִּרְחַצְנָה יָפֶה אֶת הַפֶּה וְאֶת הַיָּדַיִם; יְלָדִים

אֲחָדִים רָחֲצוּ כֵּלִים, אֲחֵרִים סִדְּרוּ אֶת הַמִּטּוֹת, שָׁטְפוּ אֶת

הָרְצָפוֹת, הֵבִיאוּ אֲרוּחַת עֶשֶׂר


הביאו ארוחת עשר.png

וְחִלְּקוּ לְכֻלָּם מִיץ קַר וְטָעִים.

וּמָה עוֹד עָשׂוּ צִלָּה, שִׁפְרָה וְגַם וַנְדָה?

מַזְתוֹ’מֶרֶת? הִתְנַדְנְדוּ בַּנַּדְנֵדָה, יָרוּ

בַּתּוֹתָח, טָסוּ בִּשְׁנֵי הָאֲוִירוֹנִים, וְגַם עָבְדוּ מְעַט

בַּגִּנָּה. לֹא הַרְבֵּה, כִּי הִתְעַצְּלוּ. שִׁפְרָה אֲפִלּוּ

נֶעְלְמָה, כְּמוֹ שֶׁנֶּעְלְמוּ פַּעַם עוֹדִיק וּשְׁמוּאלִ’יק,

בַּסִּפּוּר וּבַשִּׁיר עַל פַ’לַּאפִיק.

כְּשֶׁהִגִּיעָה שְׁעַת הַצָּהֳרַיִם

הַיְלָדוֹת-הַמְטַפְּלוֹת קָרְאוּ לַמְטַפְּלוֹת-הַיְלָדוֹת

לְהִתְקַלֵּחַ.

נַחֲשׁוּ מַה קָּרָה עַכְשָׁו? נִרְאֶה אִם תַּצְלִיחוּ!

נִחַשְׁתֶּם נָכוֹן! הַמְטַפְּלוֹת-הַיְלָדוֹת

הִתְפַּנְּקוּ לָהֶן, וְאָמְרוּ, שֶׁהֵן רוֹצוֹת לְהִתְקַלֵּחַ – רַק

הַיּוֹם וְדַי – בָּעֶרֶב, אֵצֶל הַהוֹרִים, בַּחֶדֶר. מַה לַּעֲשׂוֹת?

צָרִיךְ לְוַתֵּר. וְהַיְלָדוֹת-הַמְטַפְּלוֹת וִתְּרוּ בֶּאֱמֶת…

אַחֲרֵי אֲרוּחַת הַצָּהֳרַיִם שָׂרָה’לֶה אָסְפָה אֶת

הַמְטַפְּלוֹת-הַיְלָדוֹת וְסִפְּרָה לָהֶן יֹפִי שֶׁל סִפּוּר, נָתְנָה

לְכָל אַחַת מֵהֶן שְׁתֵּי סֻכָּרִיּוֹת וְהִשְׁכִּיבָה אוֹתָן לִישֹׁן אֶת

שְׁנַת הַצָּהֳרַיִם. הֵן יָשְׁנוּ נֶהְדָּר. בְּשֶׁקֶט גָּמוּר, בִּכְלָל

לֹא פִּטְפְּטוּ וְלֹא בִּקְּשׁוּ בְּכָל רֶגַע מַשֶּׁהוּ אַחֵר. מַמָּשׁ

יְלָדוֹת חֲמוּדוּת!

אַחֲרֵי הַשֵּׁנָה הַמְטַפְּלוֹת-הַיְלָדוֹת אָמְרוּ

שֶׁדַּי: כְּבָר נִמְאַס לָהֶן לִהְיוֹת מְבֻגָּרוֹת, וְהֵן כְּבָר רוֹצוֹת

לַחֲזֹר וּלִהְיוֹת קְטַנּוֹת. לְתָמִיד, לֹא רַק לְיוֹם אֶחָד.

כָּכָה זֶה הָיָה בַּיּוֹם הֶהָפוּךְ.
",ספרות עברית חדשה
תקוה שריג,יליד הארץ,"פעם ישבתי רפויה ומנמנמת על ספסל ירוק כהה, מרופד,

ברכבת העושה דרכה ירושלימה.

נלחמתי נואשות בצמד מלים מטריד שנתעקש לטרטר באוזני עם שיקשוק הגלגלים:

משלא הצליחה מלחמתי – נכנעתי, והסכנתי אליהן,

עד שנדבקו עפעפי:

“צלצלי־שמע… צלצלי־שמע… צלצלי…”

משנבלמה הרכבת והחריקה, קמו כמה מן הנוסעים

וירדו לתוך הדלף הטורדני, שלא פסק כל אותו היום.

נוסעים אחרים נכנסו ותפסו מקומותיהם,

לאחר שהתנערו מן המים שזרמו מבגדיהם בסילונים עבים.

על־ידי התיישב גבר צנום ושחרחר, והתנומה, גם היא חלפה מעפעפי.

נכנסתי עם שכני לספסל בשיחה.

לאחר דברי שיגרה על הגשם, שאם כי טורד, הוא, חביב ורצוי,

שאלתי אותו למקום מגוריו ולפרנסתו.

מייד הקדים תשובותיו לשאלותי הבאות ואמר לי מה ששיערתי,

שהוא ערבי. תושב רמלה

ועובד באחד הקיבוצים בסביבה, כפועל חקלאי, בענף גידול בעלי־חיים.

אמר שחברי הקיבוץ ביקשוהו לבל ינקוב בשם ישובם, כשיהיה נשאל.

לא הפצרתי בו, אף כי חשקתי לעשות כן.

הוא לא שאל אותי מאומה. למה לא שאל?

אפשר משום שאשה אני. אפשר, בשל תיק הניירות שנח לצידי, וחשש,

שמא אני מן הרָשוּת…

פתחתי לו אני, וסיפרתי שמן העמק אני, וקראתי בשם ישובי.

ראיתי שהאפירו פניו.

יודעת את זרעין? את מן־זמן בעמק?

כן, כבר מזמן. עשרות שנים. והוספתי ואמרתי עוד:

בזרעין הייתי הרבה פעמים לפני וגם אחרי.

ועוד יש שם אבן־על־אבן מן הבתים?

ועוד צומחים שם עצים מן הבוסתנים שלנו?

לא השבתי לו. גם לא הבטתי בפניו.

הייתי ילד קטן בזמן ההוא של המלחמה – אמר.

אני ואבי היינו חברים טובים של היהודים.

לא רצינו להילחם איתם, ואמרנו לשבאב שהיו בכפר שלנו,

שאנחנו יוצאים להרים. ובאמת, הלכנו להסתתר בבית יהודים.

נשארנו במדינת ישראל.

הרמתי אליו עיני בשאלה.

כמנחש מראש, ואמר:

לא. לא הלכתי מאז לראות את זרעין אף פעם. אני פוחד…

עזבתי את מחוז הזכרונות הכואבים ושאלתי אותו,

אם הוא נשוי ואם יש לו ילדים.

סיפר שיש לו אשה, שומרונית משכם, והם חיים ברמלה.

ארבעה ילדים יש לו, בתוכם בת אחת.

הם מוסלמים, כן.

הגדולים שבהם לומדים בבית־ספר יהודי, והם מדברים עברית ומתלבשים כיהודים.

אמר שהוא מרוצה מעבודתו, בקיבוץ, מרוצה מדירתו, אלא שפניו דיברו לשון אחרת.

יש לכם חברים ברמלה, או משפחה?

יש ערבים ברמלה, ויש גם שומרונים בחולון, אבל לנו אין חברים,

ערבים לא מתחתנים עם שומרונים.

אנחנו לבד. רק אנחנו. כמו אבנים – הוסיף – לא טוב לערבים במדינת־ישראל.

באמת, יש לנו פרנסה, יש לנו מים וחשמל, ורדיו, ויש בית־ספר והכול, אבל לא טוב…

לילדיך כבר יהיה טוב יותר – ניחמתיו – אני חושבת כך –
מסתייגת מדברי עצמי.

הערבי השיב לי מבט בעיניים בלתי מאמינות,

כנועות, עיניים גלותיות.


והרכבת הוסיפה וטיפסה בהרי ירושלים.",ספרות עברית חדשה
תקוה שריג,"יללת תנים, צמרמורת","חורף 1944. המלחמה בעולם ובישוב היהודי בארץ־ צמרמורת.

נחום אי־שם, בפלמ""ח.

אני הרה את יוסף, רן בן שבע, רות מתקרבת לגיל שלוש.

השנה מקוללת בכול, פרט לגשמים, ולתינוקות!

באירופה, היהודים נשחטים נשרפים גוועים, ובארץ – במעין אף־על פי־כן נחוש,

נולדים תינוקות, עוד ועוד.

וכך גם אצלנו, בבית־השיטה. יוסף בניהם.

רן וחברו הטוב עובד חלו בדפטריה, מכה משמים.

הרופא מזהיר אותי בחומרה, שאסור עלי להיפגש עם רן,

פן אדבק בדפטריה ואסכן את הילד שבתוכי

רן ועובד מוכנסים להסגר, ל“עמדה” בקצה־מערב של החצר, ביתן בודד,

כמאה מטר משם המגורים־אוהלים נוטפי מים,

צריפים מתמוססים ברטיבות. רות אם־עובד, מבלה עם שני הילדים מרבית שעותיה.

אחרי העבודה, אני ניגשת ומדברת איתם במרחק מה מן הפתח –

הבוץ עמוד בהרבה מנעלי־ העבודה אשר לרגלי,

בחדר הילדים מרטיט תנור נפט.

הילדים כואבים, הגרון נפוח החום גבוה.

הם לא מתאוננים. אינם מדברים – מדוכדכים, רועדים מקור ומפחד.

את ילדתי רות, אני מפקידה בערב אצל שרקה ואריה, עומדת לפני הפתח, רועדת מקור,

רטובה מגשם. התינוק, יוסף, דופק בבטני, בוטש בי בחוסר סבלנות.

בלילות הילדים לבדם, רק שומרת הלילה המסכנה ופנה הנפט בידה,

מגיעה פעמיים שלוש לביתן הנטוש, הילדים, כאמור, אינם מתאוננים.

רק עיניהם מתאוננות.

עד אותו ליל־הפחדים, ליל ילל־התנים. בבוקר שלאחריו, שוב אינם שותקים.

הם יושבים ומספרים על פחדי הלילה.

אחד נכנס לדברי חברו על התנים שייללו ממש על־יד החלון והפתח:

על זה שנכנסו למיטה אחת והתחבקו בכל כוח זה עם זה, על השמיכה שמשכו מעל ראשם,

מעל הצמרמורת.

לא עוד.

לקחנו, רות אם־עובד ואני, את הילדים לחדרינו ויהי מה.

ובלבד שלא ימותו מפחד.

יילל התנים לרן – זיכרון אימה, שאינו מחוויר.

לי – מקור רגשות־אשם לכל חיי, ולשנינו יחד –

אולי מקור כוח לעמוד בסבל האמיתי,

שיפקוד אותנו – בבאות.",ספרות עברית חדשה
תקוה שריג,יצורים אלה למה נבראו?,"כָּל יְצוּר וִיצוּר, שֶׁנִּבְרָא בִּימֵי בְּרֵאשִׁית,

עוֹשֶׂה שְׁלִיחוּתוֹ וּמֵבִיא בְּרָכָה לָעוֹלָם.

הַשַּׁבְּלוּל, שֶׁכֻּלּוֹ לֵחָה סְרוּחָה –

הֲרֵיהוּ תְּרוּפָה לְמִכְוַת אֵשׁ.

הַנִּיחֵהוּ עַל מָקוֹם שֶׁנִכְוֵיתָ בּוֹ וְיֵרָפֵא.

וְהַזְּבוּב הַטּוֹרֵד וְעוֹקֵץ בְּלִי קֵץ,

הַנִּיחֵהוּ כָּתוּשׁ עַל פִּצְעֲךָ וְיֵרָפֵא.

וְהַיַּתּוּשׁ? הוּא סַם מַרְפֵּא לְאַרְסוֹ שֶׁל נָחָשׁ.

וְאַרְסוֹ שֶׁל נָחָשׁ, עַל יְדֵי מִי הוּא מְבֻקָּשׁ?

לְמִי שֶׁלָּקָה עוֹרוֹ בִּשְׁחִין!

וְהַשְּׂמָמִית – רְפוּאָה בָּהּ לַעֲקִיצַת עַקְרָב!

וְהֶחָתוּל? הוּא הוּא שֶׁמִּמֶּנּוּ לָמַד אָדָם הָרִאשׁוֹן

לַחְפֹּר בָּאֲדָמָה וּלְכַסּוֹת בָּה צוֹאָתוֹ…

וְהַנְּמָלָה? מִמֶּנָּה לָמַד אָדָם לִנְהֹג כָּבוֹד בִּרְכוּשׁ חֲבֵרוֹ,

שֶׁכֵֵּן אֵין נְמָלָה נוֹגַעַת בְּגַרְגִּיר שֶׁל חֲבֶרְתָּהּ.

וְהֶחָגָב? מִמֶּנּוּ לָמַד אָדָם לָשִׁיר וְלִהְיוֹת שָׂמֵחַ.

וּלְמַעְלָה מִכֻּלָּם הַתַּרְנְגוֹל, שֶׁקָּם עִם הָנֵץ הַחַמָּה

וּמְעוֹרֵר אֶת הָאָדָם בִּקְרִיאָתוֹ, לָקוּם לַעֲבוֹדָתוֹ.",ספרות עברית חדשה
תקוה שריג,יקטן שב ומחפש אנשים חכמים ומוצא טפשים מטפשים,"יָצָא יָקְטָן מִכְּפָר חוּשְׁמָא

שֶׁבּוֹ מָצָא טִפְּשִׁים הַשְּׁקוּעִים בְּמַחֲשָׁבוֹת עֲמֻקּוֹת:

מַה שֵּׁם יִתְּנוּ לַבֵּן שֶׁאוּלַי יִוָּלֵד

לְחָתָן שֶׁאוּלַי יִמְצָא כַּלָּה

וּלְכַלָּה שֶׁאוּלַי תִּמְצָא חָתָן…

נָשָׂא רַגְלָיו וְהִמְשִׁיךְ בְּדַרְכּוֹ.

הָלַךְ הָלַךְ, עַד שֶׁבָּא לִכְפָר וּשְׁמוֹ חַטִּיטָא.

רָאָה שָׁם עֵץ וּבָחוּר עוֹמֵד בֵּין עֲנָפָיו,

מִכְנָסָיו תְּלוּיִים וּמִתְנוֹפְפִים בְּרוּחַ־הַיּוֹם

וְהַבָּחוּר מְנַסֶּה לִתְקֹעַ רַגְלָיו בְּמִכְנָסָיו,

מְנַסֶּה וּמְנַסֶּה וְאֵינוֹ מַצְלִיחַ.

שָׁאַל אוֹתוֹ יָקְטָן:

מָה אַתָּה רוֹצֶה לַעֲשׂוֹת, בָּחוּר? –

רוֹצֶה אֲנִי לִלְבּשׁ אֶת מִכְנָסַי וְאֵינִי מַצְלִיחַ!

רֵד מֵהָעֵץ וְהוֹרֵד אֶת מִכְנָסֶיךָ

וַאֲנִי אוֹרֶה לְךָ כֵּיצַד לוֹבְשִׁים מִכְנָסַיִם!


יָרַד הַבָּחוּר מֵהָעֵץ וְיָקְטָן הֶרְאָה לוֹ,

אֵיךְ לוֹבֵשׁ אָדָם אֶת מִכְנָסָיו.

הוֹדָה הַבָּחוּר הַלֹּא־יֻצְלַח לְיָקְטָן מִקֶּרֶב לִבּוֹ.

הֵבִין יָקְטָן שֶׁגַּם בִּכְפַר חַטִּיטָא

לֹא יִמְצָא אֲנָשִׁים חֲכָמִים…


נָשָׂא רַגְלָיו וְהִמְשִׁיךְ בְּדַרְכּוֹ.


הָלַךְ הָלַךְ, עַד שֶׁבָּא לִכְפַר וּשְׁמוֹ נְפושְׁסִים.

רָאָה שִׁבְעָה בַּחוּרִים שׁוֹכְבִים בְּשָׂדֶה אַחַת

וְרַגְלֵיהֶם מוּרָמוֹת אֶל עָל

וּמִתְנוֹפְפוֹת בָּאֲוִיר מֵעֲלֵיהֶם…

נִגַּשׁ אֲלֵיהֶם יָקְטָן וְשָׁאַל:

מַה חֶפְצְכֶם, בַּחוּרִים?
לָמָּה תְּנַפְנְפוּ בָּרַגְלַיִם כִּבְזַנְבוֹת חֲמוֹרִים?

רוֹצִים אֲנַחְנוּ לָקוּם –
הֵשִׁיבוּ לוֹ פֶּה אֶחָד

וְאֵינֶנּוּ מוֹצְאִים כָּל אִישׁ אֶת רַגְלָיו,
כִּי נִתְבַּלְבְּלוּ עָלֵינוּ בִּשְׁנָתֵנוּ!

הֵסִיר יָקְטָן אֶת חֲגוֹרָתוֹ מֵעַל מָתְנָיו,

חָבַט בָּהֶם חֲבָטָה אַחַת אַפַּיִם,

בְּכָל אוֹתָן אַרְבַּע־עֶשְׂרֶה רַגְלַיִם,

וְכֻלָּם קָמוּ וְעָמְדוּ בִּן־רֶגַע

כָּל אִישׁ עַל שְׁתֵּי רַגְלָיו

שֶׁעִמָּן נוֹלַד מִבֶּטֶן אִמּוֹ…

הוֹדוּ הַבַּחוּרִים לְיָקְטָן

וְהוּא הֵבִין, שֶׁלֹּא יִמְצָא גַם בִּנְפוֹשְׁסִים

אֶת הַחֲכָמִים בָּהֶם חָפְצָה נַפְשׁוֹ…


נָשָׂא רַגְלָיו וְהִמְשִׁיךְ בְּדַרְכּוֹ

הָלַךְ, הָלַךְ, עַד שֶׁבָּא לִכְפַר וּשְׁמוֹ בַּקְבּוּק.

נִכְנַס לְכִכַּר הַכְּפָר.

רָאָה קָהָל גָּדוֹל מוֹבִילִים כַּלָּה לְבֵית חֲתָנָהּ.

נִמְצְאָה דֶלֶת הַבַּיִת נְמוּכָה

וְהַכַּלָּה דַוְקָא, בְּלִי עַיִּן־הָרַע – גְּבוֹהָה.

עָמְדוּ תּוֹהִים וּנְבוֹכִים,

מַה יַּעֲשׂוּ לַכַּלָּה הַגְּבוֹהָה

שֶׁתּוּכַל לְהִכָּנֵס מִבַּעַד לַדֶּלֶת הַנְּמוּכָה.

הָיוּ שֶׁהִצִּיעוּ לַהֲרֹס אֶת הַקִּיר

וְהָיוּ שֶׁהִצִּיעוּ לְהַנְמִיךְ אֶת קוֹמַת הַכַּלָּה …

נִגַּשׁ יָקְטָן אֲלֵיהֶם וְאָמַר לָהֶם:

הָבָה וְאַרְאֶה לָכֶם כֵּיצַד תִּכָּנֵס
הַכַּלָּה הַתְּמִירָה לַדֶּלֶת הַזְעִירָה!

כּוֹפֵף יָקְטָן אֶת עֹרֶף הַכַּלָּה –

וְהִכְנִיסָהּ אַחַר כָּבוֹד לְבֵית בַּעְלָהּ.

הוֹדוּ כָּל הַנִּקְהָלִים לְיָקְטָן

וְהוּא הֵבִין, שֶׁגַּם בְּבַקְבּוּק

לֹא יִמְצָא אֶת הַחֲכָמִים שֶׁלָּהֶם הוּא זָקוּק …

נָשָׂא רַגְלָיו וְהִמְשִׁיךְ בְּדַרְכּוֹ.

הָלַךְ וְהָלַךְ, חָשַׁב חָשַׁב וּמָצָא –

שֶׁטּוֹבִים טִפְּשֵׁי כְּפָרוֹ הַקְּרוֹבִים,

מִטִּפְּשֵׁי הַכְּפָרִים הָאֲחֵרִים הָרְחוֹקִים…


שָׁב יָקְטָן מִדַּרְכּוֹ לְעַזְגָּד כְּפַר־מוֹלַדְתּוֹ

וְשָׂמַח בַּאֲנָשָׁיו עַד סוֹף יָמָיו.
",ספרות עברית חדשה
תקוה שריג,כל צבעי הקשת,"
לפני שנים רבות כשהיגיע הזמן לפתוח כיתה א' לילדים הבכורים,

ובית לכיתה לא היה, ובית לגור בו גם כן לא היה, מה עשו?

החליטו, שבית אחד שגרים בו חברים יהיה מעכשיו לביתם של אותם ילדים.

על־יד הבית הזה הקימו מקלחת מפח.

את המקלחת הזו, מפח, צבעו בצבעים יפים מכל צבעי הקשת.

בוקר אחד, שוטטו שם, בסביבת המקלחת הזו, ילדים קטנים מגן ב'.

שובבים, סקרנים ואמיצים היו אותם ילדים.

פתחו את דלת־הפח של המקלחת וראו שם שורת קופסאות־צבע, בכל צבעי הקשת

וערימת מכחולים גדולים חדשים, תאווה לעיניים!

טבל לו כל ילד מכחול בקופסת־צבע וצבע לו בשמחה רבה את הקיר, את הרצפה,

ויותר מכול – את עצמו ואת חבריו…

כך בילו שם הילדים שעה ארוכה בנימים, עד שרעבו וצמאו,

כי מים עוד לא זרמו שם, במקלחת, אפילו ברזים עוד לא היו.

יצאו החוצה וראו זה את זה לאור השמש,

והינה הם דומים לקופסת צבעים, בכל צבעי הקשת…

נפל עליהם פחד גדול,

– מה תגיד להם עדה הגננת, כשיבואו לגן והם צבועים בצבעים?!

עמדו חשבו, וממש שברו את הראש, איך אפשר להתנקות מכל הצבעים?

עבר שם יוס, ראה אותם צבועים בכל צבעי הקשת,

עמד להתבונן בהם, צחק צחוק גדול, עד שזלגו דמעות מעיניו מרוב צחוק.

הילדים שאהבו מאוד את יוס, שהיה חבר שלהם, שאלו אותו:

– יוס, איך אפשר לנקות את הצבעים המטונפים האלה מהגוף שלנו?

אמר להם יוס:

– פשוט מאוד, התגלגלו על העפר והעפר כבר יוריד מכם את הצבע…

שכבו להם הילדים על העפר, התגלגלו מצד לצד, מגב אל בטן, ומבטן אל גב,

קמו על רגליהם, והינה, לא רק שהצבע לא ירד,

אלא שהעפר נדבק לצבע, והם דמו יותר לשדים מאשר לילדים…

עבר שם יצחק חצרוני, סבא של הלית, ופרץ גם הוא בצחוק גדול ומתגלגל

והציע להם הצעה חדשה:

– אתם יודעים מה? לכו לנגרייה, שם יש ערימות של נסורת.

אם תתגלגלו כהוגן בתוך הנסורת, תתנקו מכל הצבעים!

הילדים, שכל גופם בער וגרד מן הצבע ומן העפר,

רצו כחץ מקשת לנגרייה, לנסות את מזלם בנסורת…

התגלגלו מצד אל צד, מגב אל בטן, ומבטן אל גב,

קמו על רגליהם, והינה, לא רק שהצבע לא ירד,

אלא שתלתלי נסורת זהובים, נדבקו אל כל הצבעים,

והפעם דמו בהחלט לשדים, וכבר לא הכירו כלל שהם באמת ילדים…

ומה עשה יצחק אוטו־חצרוני?

הביא פרידה מן האורווה והוביל אותם, רכובים כולם יחד על גבה,

דרך כל החצר, עד גן ב', כשהוא מחזיק ברסן הפרידה,

כמו שהוביל בזמנו המן הרשע את מרדכי היהודי…

כל החברים שראו אותם התגלגלו מצחוק

והילדים הצבועים, שכל גופם בער עליהם

והיו נרגזים רעבים וצמאים, בכו בכי מר.

אף לא אחד מהילדים האלה נעשה צבעי, או צייר,

ומאז ועד היום, הדבר השנוא עליהם מכול, הם צבע ומכחול.
",ספרות עברית חדשה
תקוה שריג,כמו אבשלום אבל בדום,"אצל ילדי בית־הספר שלנו, כמו אצל כל ילדי בית־הספר שבעולם, יש עונות במשחקים.

הפעם התחילה עונת הרכיבה על אֵילים, ממש בולמוס! פתאום הפסיקו כל הבנים לשחק בג’ולים במַטקה, בסקטים וקורקינטים וב־“לבנות בתים” והתחילו להיעלם, כאילו טבעו בים.

הם היו דוהרים לשדות השלף, שם רעו עדרי הכבשים, והיו עושים “תורות” ברכיבה על האייל. (באמת צריך להגיד “תורים”, אבל כל הילדים דווקא מתעקשים להגיד “תורות”).

אסף מכיתה ה' היה ילד צנום, גבוה ושקט. תמיד הרכיב לו לראשו מין כובעון טמבל זעיר וצבעוני, שסחב אותו מן הגן של אחותו.

הוא היה מצליח תמיד לתפוס את האייל השחור הכי גדול שקראו לו “מובי־דיק”, עלה על גבו, נאחז בצמרו ו־דהר.

פעם ביום שישי, היה שיעור חופשי ואחריו, איזה מזל, ההפסקה הגדולה! כל הבנים נעלמו, כמנהגם ושטפו לשדה.

אותו יום, רעה העדר בבקעה שבמורד היער, המיוערת בחרובים ואורנים ומדורגת במדריגות שקוראים טרסות, ונקראת “אמפיתאטרון”.

יש שם צוקים מתנשאים וביום בהיר רואים מרם הרים רחוקים שקוראים להם הרי־גלעד, בעבר־הירדן המזרחי.

אסף היגיע כרגיל הראשון, ותפס את האייל “שלו”, את “מובי־דיק”.

כל הילדים עמדו והסתכלו בו, וחיכו בחוסר סבלנות לתורם.

ברגע הראשון היה הכול כרגיל: “מובי־דיק” כבר היה מאומן לשמש סוס לילדים!

דילוגים אחדים דילג כתמיד, בעוד רוכבו נאחז בצווארו,

אבל פתאום – הרים רגליו למרומים וגלש שטף על־גבי צוקים ושיחים במורד המדרון, אל הוואדי שמתחת.

כל הבנים קפאו על מקומם באימה. רק אחד צרח. אסף התעופף באוויר, התהפך ונתלה בחולצתו, בקוציו של שיח הדום.

הוא יצא מן העסק חבוט ומרוט. איזה מזל שלא נשברו כל עצמותיו וגם ראשו!

הילדים הורידו אותו בזהירות מן השיח והובילו אותו פצוע וחבול, בכבוד גדול ובזהירות רבה הביתה.

בדרך נזכר אחד – אבל לא בצחוק, שגם אבשלום מהתנ""ך נתלה – בעץ… בערך כך.

מאותו יום נפסקה בבת־אחת עונת האילים ונפתחה מחדש עונת ה“חמש אבנים”.",ספרות עברית חדשה
תקוה שריג,לא דין אלא דין אליהוד,"אַחַד הַוָּאדִיּוֹת הַגְּדוֹלִים בִּטְרִיפּוֹלִי הוּא וָאדִי לַמְגִ’ינִין.

כַּאֲשֶׁר גּוֹאִים מֵימָיו, עַד עֶצֶם הַיּוֹם,

שׁוֹטְפִים מֵימָיו שָׂדוֹת וּכְרָמִים וְזוֹרְעִים הֶרֶס וַאֲבָדּוֹן.

פַּעַם אַחַת, בְּסוֹף הַחֹרֶף, גָּאוּ מֵי הַוָּאדִי.

הַמַּיִם שָׁטְפוּ בְּשֶׁצֶף־קֶצֶף לְעֵבֶר בֵּית־הַקְּבָרוֹת

שֶׁל הַיְּהוּדִים, יוֹשְׁבֵי טְרִיפּוֹלִי רַבָּתִי.

סַכָּנַת הֶרֶס נִשְׁקְפָה לַמַּצֵּבוֹת וַאֲפִלּוּ לְעַצְמוֹת הַנִּקְבָּרִים.

אוֹתוֹ שִׁטָּפוֹן – בַּלַּיְלָה הֵחֵל.

שׁוֹמֵר־הַלַּיְלָה, מֻחַמַד שְׁמוֹ,

שָׁמַע אֶת קוֹל הַזֶּרֶם הַקָּרֵב וּבָא.

עָלָה עַל גֶּדֶר בֵּית־הַקְּבָרוֹת וְצָפָה בַּשִּׁטָּפוֹן

וְכָל עַצְמוֹתָיו רוֹעֲדוֹת מִפַּחַד.

פִּתְאֹם הִבְחִין בִּשְׁתֵּי דְמֻיּוֹת עוֹמְדוֹת

וְמְכַוְּנוֹת בְּיָדָן אֶת זֶרֶם הַוָּאדִי כָּךְ,

שֶׁלֹּא יִכָּנְסוּ לִתְחוּם בֵּית־הַקְּבָרוֹת.

וּבֶאֱמֶת, סַב הַזֶּרֶם לְמַטָּה מִמֶּנּוּ,

זָרַם דֶּרֶךְ הַשּׁוּק הַגָּדוֹל,

הָרַס בָּתִים וּכְרָמִים לָרֹב.


וּלְבֵית־הַקְּבָרוֹת לֹא אֻנָּה כָּל רַע.

הַשּׁוֹמֵר הָעֲרָבִי, מֻחֲמַד, הִתְחִיל מֵאָז אוֹתוֹ יוֹם

לַעֲבֹר בְּחוּצוֹת טְרִיפּוֹלִי וּלְהַכְרִיז:

– “לָא דִין, אֶלָּא דִין אַלְיַהוּד!”

(אֵין תּוֹרַת אֱמֶת, אֶלָּא תּוֹרַת הַיְּהוּדִים)

וְכָךְ עָשָׂה עַד יוֹם מוֹתוֹ.
",ספרות עברית חדשה
תקוה שריג,לא יירש עד שלא ישתטה,"מַעֲשֶׂה בְּאָדָם אֶחָד שֶׁאָמַר לִבְנוֹ

– לֹא תִּירַשׁ אוֹתִי עַד שֶׁתִּשְׁתַּטֶּה!

לֹא הֵבִין הַבֵּן מָה אָבִיו סָח.

הָלַךְ הַבֵּן אֶל רַבִּי יְהוֹשֻׁעַ בֶּן־קָרְחָה,

לִשְׁאֹל פֵּשֶׁר דִּבְרֵי אָבִיו.

מָצָא אוֹתוֹ מַחֲזִיק זַלְזַל בְּפִיו וְזוֹחֵל עַל הָרִצְפָּה

אַחֲרֵי בְּנוֹ הַתִּינוֹק הַזּוֹחֵל לְפָנָיו.

תָּמַהּ הַבֵּן עַל מַעֲשֵׂי הָרַב וְשָׁאַל: –

– רַבִּי יְהוֹשֻׁעַ, תָּמֵהַּ אֲנִי עָלֶיךָ, שֶׁאַתָּה מִשְׁתַּטֶּה וְזוֹחֵל עַל הַקַּרְקַע!

אָמַר לוֹ רַבִּי יְהוֹשֻׁעַ:

– רוֹאֶה אַתָּה, כֵּיוָן שֶׁאָדָם רוֹאֶה בָּנִים, הוּא מִשְׁתַּטֶּה…

אוֹתוֹ רֶגַע הֵבִין הַבֵּן אֶת כַּוָּנַת אָבִיו,

שֶׁיִּירַשׁ אוֹתוֹ רַק כַּאֲשֶׁר יִהְיֶה הוּא עַצְמוֹ אָב לְבָנִים,

שֶׁאָז יְהֵא כְּבָר אָדָם מְיֻשָּׁב בְּדַעְתּוֹ

וְלֹא עוֹד בָּחוּר קַל דַּעַת…",ספרות עברית חדשה
תקוה שריג,לא תנום ולא תישן,"חֲמוּטַל הָיְתָה קְטַנְטֹנֶת, מַמַּשׁ אֶצְבְּעוֹנִית, וְאוּלַי לָכֵן

גַם קְצָת פַּחְדָּנִית. לֹא בַּיּוֹם, רַק בַּלַּיְלָה. הִיא לֹא

נָתְנָה לְהוֹרֶיהָ לָלֶכֶת אַחַר הַהַשְׁכָּבָה, כִּמְעַט עַד חֲצוֹת.

וּכְּשֶׁכְּבָר נִרְדְּמָה סוֹף־סוֹף, חָלְמָה חֲלוֹמוֹת מַבְהִילִים

וְנִתְעוֹרְרָה בִּבְכִי. כָּל שׁוֹמְרוֹת הַלַּיְלָה כְּבָר יָדְעוּ עַל

חֲמוּטַל הַפַּחְדָּנִית מִגַּן רִבְקָה.

פַּעַם אַחַת, אָמְרָה רִבְקָה לַחֲמוּטַל:

– טַלטַלֹּנֶת, לָמָּה לָךְ לִהְיוֹת טִפְּשֹׁנֶת? הֲלֹא לַאסִי

שׁוֹמֶרֶת בַּלַּיְלָה עַל הַגַּן כָּל כָּךְ טוֹב?! אִם תִּפְחֲדִי

בַּלַּיְלָה, קוּמִי לָךְ, גְּשִׁי אֵלֶיהָ, וְתִרְאִי בְּעַצְמֵךְ כַּמָּה טוֹב

הִיא שׁוֹמֶרֶת עָלַיִךְ וְעַל כָּל הַיְלָדִים.

וַחֲמוּטַל מֶה עָשְׂתָה? בְּדִיוּק מַה שֶּׁאָמְרָה רִבְקָה:

כְּשֶׁהָיְתָה מִתְעוֹרֶרֶת נִפְחֶדֶת, הָיְתָה מִיָּד אֶל לַאסִי

הַנֶּאֱמָנָה יוֹרֶדֶת, אוֹתָה קְצָת מְלַטֶּפֶת, וְלַאסִי אָז אֶת

הַיּלְדָּה מְלַקֶּקֶת, בִּלְשׁוֹנָה הַחַמָּה וְהָרַכָּה.

וַחֲמוּטַל בְּשֶׁקֶט לְמִטָּתָה חוֹזֶרֶת, וְכָכָה הִתְרַגְּלָה שֶׁלֹּא

לְפַחֵד יוֹתֵר אַף פַּעַם:

הִיא רָאֲתָה שֶׁלַּאסִי בֶּאֱמֶת לֹא תָּנוּם וְלֹא תִּישַׁן וְרַק

תִּשְׁמֹר עַל יַלְדֵי הַגַּן.
",ספרות עברית חדשה
תקוה שריג,לטייל עם עמית,"כשאנחנו יוצאים לטייל לוואדי הקרוב או הרחוק,

לכרם הזיתים, או אפילו לשטח התירס שעל־יד הבית,

אנחנו משוחחים זה עם זו.

“זו” היא אני, “זה” הוא עמית, נכדי הבכור.

כך זה נמשך מספר שנים, שנותיו הרכות.

ערב אחד, והוא כבן חמש, ראינו בפעם הראשונה ביחד תל־נמלים.

היה זה תל עפר אדמדם, תחוח, בנוי כולו כעיגול, ככוורת,

פתחים עגולים מכל עבר ונמלים עסקניות באות ויוצאות,

מהן ריקות מהן עומסות גרגרים.

עמית התבונן בתל שעה ארוכה ולבסוף שאל:

– סבתא, הנמלים יודעות על אנחנו?

– לא, ילד, הן אינן יודעות עלינו.

־ אז למה אנחנו יודעים עליהן והן לא יודעות עלינו?

– כי אנחנו יותר מדי גדולים בשביל העיניים שלהן,

הלא הן כל־כך קטנות!

סבתא, זה כמו שאנחנו לא יכולים לראות את כל העולם?

כן, עמית, בדיוק כך!

העולם גדול מדי בשביל עינינו הקטנות

ואנחנו גדולים מדי בשביל עיני הנמלים הקטנטנות.

ולכן אנחנו לא יכולים לראות גם את אלוהים, סבתא?

אולי, עמית, אינני יודעת…


טיול אחר טיילנו לשרידי בית השייח'.

היה זה בערב סתיו.

שמי סתיו מעוננים להבו לקראתנו,

בתוכם שקעה השמש במהירות.

– סבתא! הביטי, לעננים יש פנים של אש.

נזכרתי באביו של עמית, בבני רן, כשהיה קטן,

והיינו מהלכים באותה הדרך ועננים לוהבים כאלה

הקבילו פנינו והוא אמר כמעט אותן מלים.

סיפרתי לעמית בפעם המי־יודע־כמה, על הימים הראשונים,

שבהם גרנו בבית־השייח',

בצריף שהקמנו על גגו השטוח

כשבתוכו, מתחתנו, היה מקום הפרות הגועות.

מסביב לבית השייח', השתרע אז גן־הירק,

כרמי הגפן והזית הצעירים ושדות הפלחה.


אבל מי גר פה בבית־השייח' לפני אתם? – שאל עמית.

השייח' ואשתו ובניו גרו פה לפנינו…

השייח' הזה היה ערבי?

כן, עמית, ערבי.

אז איפה הוא גר היום, סבתא?

למה הוא נתן לכם פתאום את הבית שלו?

אנחנו רצינו מאוד אדמה, בכדי לבנות לנו את בית־השיטה

והוא היה זקוק לכסף וכך הוא מכר לקרן־הקיימת

את האדמה בשבילנו – כך השבתי לעמית.

והוא לקח איתו את כל הילדים שלו למקום אחר?
והם לא בכו?

לא ראיתי, עמית, לא ראיתי אותם, כשהם הלכו מכאן…

סבתא, בואי נחטט בבית!
אולי נשאר משהו, משהו קטן, מהערבים שגרו פה פעם!

טוב. חטט לך כמה שאתה רוצה, עמית.

חיפש לו עמית וחיפש בתוך בית השייח' האפלולי, ההרוס למחצה, שהיו בו שקים עם זבל כימי ומצבורי אשפה.

לבסוף הביא לי עמית פייה של כד־חרס, של ג’רה, וקרא:

– סבתא, מצאתי “עתיקה”!

(מאז הייתה שמורה “העתיקה” של עמית במשך שנים, במקום כבוד על האצטבה).

ועמית עדיין חופר ומחטט בכל מקום הרומז על עתיקות…


ובינתיים, כבר נמצאו עתיקות לרוב במקומותינו, עתיקות אמת.

שרידיה של כנסייה, של גת עתיקה ועוד חדר בנוי באדמה

שתפקידו עדיין לא נודע,

וגם כד חרס נמצא בתל בית־השייח', מימים שטרם הוגדרו

ובו אוצר מופלג ויפהפה:

מטבעות, שרשרות, חרוזים, טבעות ואצעדות.


בטיול הבר־מצווה שלו, בעמק דותן, מצא עמית חותמת

שזוהתה על־ידי מחלקת העתיקות הישראלית – כחותמת עברית,

וימיה מן האלף השני שלפני הספירה.

– עמית – אמרתי לו למראה החותמת:

אולי זו חותמת של דבורה הנביאה?

– ואולי היא של אבימלך בן־גדעון השכמי.

גם הוא “התעסק” שם בסביבה ההיא?

– ואתה עוד זוכר את “העתיקה” שמצאת בבית השייח'?

– אז, את סידרת אותי, סבתא, זה היה סתם שבר של ג’רה!


רק באותו יום, זרקתי את החרס, שאומנם היה כזה…

כשסיים עמית את לימודיו בי""ב, כתב את עבודת־הגמר שלו.

על מה כתב?

על “בתי־כנסת עתיקים בעמק שלנו ובעמק בית־שאן”.


הוא שנאמר,

– אם גרעין זרעת, בטח.
",ספרות עברית חדשה
תקוה שריג,למה אדם דומה?,"אָמַר רַבִּי שְׁמוּאֵל בַּר־יִצְחָק:

– לְמָה אָדָם דּוֹמֶה?

כְּשֶׁהוּא בֶּן שָׁנָה הוּא דּוֹמֶה לְמֶלֶךְ.

נוֹשְׂאִים אוֹתוֹ עַל הַיָּדַיִם, מְשַׁבְּחִים אֶת יָפְיוֹ,

מְחַבְּקִים וְנוֹשְׁקִים אוֹתוֹ;

בֶּן שְׁנָתַיִם וְשָׁלֹש, הוּא דּוֹמֶה לַחֲזִיר,

שֶׁהוּא זוֹחֵל בְּכָל מָקוֹם וּפוֹשֵׁט יָדוֹ לְכָל לִכְלוּךְ;

בֶּן עֶשֶׂר הוּא דּוֹמֶה לִגְדִי

הַמְקַפֵּץ וְרָץ כָּל הַיּוֹם כֻּלּוּ;

בֶּן עֶשְׂרִים הוּא דּוֹמֶה לְסוּס,

שֶׁגּוּפוֹ גָּדוֹל וּפָנָיו נָאוֹת, וְהוּא מְחַפֵּשׂ לוֹ אִשָּׁה לְשֵׂאתָהּ;

נָשָׂא אִשָּׁה, הוּא דּוֹמֶה לַחֲמוֹר שֶׂכָּל הַיָּמִים הוּא רָץ סְבִיבָהּ;

הוֹלִיד בָּנִים הוּא דּוֹמֶה לְכֶלֶב

הַמִּתְרוֹצֵץ כָּל הַיָּמִים לְהָבִיא לָהֶם מְזוֹנוֹת וּלְגַדְּלָם.

הִזְקִין הָאָדָם הוּא דּוֹמֶה לְקָנֶה רָצוּץ…
",ספרות עברית חדשה
תקוה שריג,מה יהיה שם הבן?,"יוֹם אֶחָד אָמַר יָקְטָן בְּלִבּוֹ:

כְּבָר נִמְאֲסוּ עָלַי בְּנֵי כְּפָרִי עַזְגָּד,
כִּי טִפְּשִׁים מְטֻפָּשִׁים הֵם!

הָבָה וְאֵצֵא לְחַפֵּשׂ אֲנָשִׁים חֲכָמִים מֵהֶם!

לָקַח אֶת מַקְלוֹ וְאֶת תַּרְמִילוֹ וְיָצָא לַדֶּרֶךְ.


הָלַךְ, הָלַךְ וְהִגִּיעַ לִכְפַר חוּשְׁמָא.

נִכְנַס יָקְטָן לַבַּיִת הָרִאשׁוֹן וּמָצָא בּוֹ

אָב וָאֵם וּבִתָּם, נַעֲרָה מְגֻדֶּלֶת.

שָׁאֲלוּ אוֹתוֹ בְּנֵי הַבַּיִת:

מַה לְךָ בִּכְפָרֵנוּ חוּשְׁמָא, אוֹרְחֵנוּ?
אָמַר לָהֶם:

בֵּינְתַיִם אֲנִי מְחַפֵּשׂ רַק קְצָת מַיִם, אוֹ יַיִן…
יָרְדָה הַנַּעֲרָה לַמַּרְתֵּף לְהָבִיא יַיִן לָאוֹרֵחַ.

כַּאַשֶׁר מָזְגָה אֶת הַיַּיִן אֶל הַגָּבִיעַ

מִן הַכַּד שֶׁעָמַד בְּאַפְלוּלִית הַמַּרְתֵּף,

פִּלְּחָה אֶת מֹחָהּ מַחֲשָׁבָה:

אִם יִקַּח אוֹתִי הָאוֹרֵחַ לְאִשָּׁה
וְיִוָּלֵד לָנוּ בֵּן,

מַה יִּהְיֶה שֵׁם הַבֵּן?

וַהֲלֹא כְּבָר נָתְנוּ הַבְּרִיּוֹת אֶת כָּל הַשֵּׁמוֹת?!

לֹא עָלָה שׁוּם שֵׁם בְּדַעַת הַנַּעֲרָה.

יָשְׁבָה עַל הַמַּדְרֵגָה, גְּבִיעַ הַיַּיִן בְּיָדָהּ,

וְשָׁקְעָה בְּמַחֲשָׁבוֹת עֲמֻקּוֹת.


רָאֲתָה הָאֵם שֶׁבִּתָּהּ אֵינָהּ שָׁבָה מֵהַמַּרְתֵּף

יָרְדָה לִרְאוֹת מַה לָּהּ קָרָה.

מָצְאָה אֶת בִּתָּהּ יוֹשֶׁבֶת, שְׁקוּעָה בְּמַחֲשָׁבוֹת,

וּגְבִיעַ הַיַּיִן בְּיָדָהּ.

מַה לָּךְ, בִּתִּי, לָמָּה אֵינֵךְ חָשָׁה לְהָבִיא
אֶת הַיַּיִן לְאוֹרְחֵנוּ הַבָּחוּר הַמְצֻיָּן יָקְטָן?

כִּי שָׁקַעְתִּי בְּמַחֲשָׁבָה עֲמֻקָּה, אִמָּא… –
הִשִׁיבָה הַנַּעֲרָה.

וּמַהִי מַחֲשָׁבָה עֲמֻקָּה זוֹ, בִּתִּי? – שָׁאֲלָה הָאֵם.

שֶׁאִם יִתְחַתֵּן אִתִּי יָקְטָן
וְיִוָּלֵד לָנוּ בֵּן קָטָן,

מַה יִּהְיֶה שֵׁם הַבֵּן?

וַהֲלֹא כְּבָר נָתְנוּ הַבְּרִיּוֹת אֶת כָּל הַשֵּׁמוֹת?!

אוֹ, זוֹ בֶּאֱמֶת שְׁאֵלָה קָשָׁה –
אָמְרָה הַאִשָּׁה וְהִתְיַשְּׁבָה עַל הַמַּדְרֵגָה, לְצַד בִּתָּהּ.


רָאָה הָאָב שֶׁבִּתּוֹ וְאִשְׁתּוֹ

אֵינָן שָׁבוֹת מִן הַמַּרְתֵּף

וְנֶפֶשׁ הָאוֹרֵחַ יְבֵשָׁה, בְּאֵין לוֹ יַיִן,

יָרַד גַּם הוּא, לִרְאוֹת מַה לָּהֶן קָרָה.

מָצָא אֶת אִשְׁתּוֹ וּבִתּוֹ יוֹשְׁבוֹת עַל הַמַּדְרֵגָה

שְׁקוּעוֹת בְּמַחֲשָׁבוֹת עֲמֻקּוֹת.

מַה לָּכֶן, נָשִׁים, יוֹשְׁבוֹת כִּגְלָמוֹת
בְּעוֹד אוֹרְחֵנוּ, הַבָּחוּר הַמְצֻיָּן, יָקְטָן,

יְבֵשָׁה נַפְשׁוֹ בְּאֵין לוֹ יַיִן?!


שְׁקוּעוֹת אֲנַחְנוּ בְּמַחֲשָׁבוֹת עֲמֻקּוֹת… –
הֵשִׁיבוּ שְׁתֵּיהֶן פֶּה אֶחָד.

וּמָה הֵן מַחֲשָׁבוֹת עֲמֻקּוֹת אֵלּוּ, נָשִׁים? – שָׁאַל הָאָב.

אֲנַחְנוּ חושׁבוֹת, שֶׁאִם תִּהְיֶה חֲתֻנָּה

וְיִוָּלֵד אֶצְלֵנוּ בֵּן,

מַה יִּהְיֶה שֵׁם הַבֵּן?

וַהֲרֵי כְּבָר נָתְנוּ הַבְּרִיּוֹת אֶת כָּל הַשֵּׁמוֹת?!

אוֹ, זוֹ בֶּאֱמֶת שְׁאֵלָה קָשָׁה – אָמַר הָאָב
וְהִתְיַשֵּׁב לְצַד הַנָּשִׁים עַל מַדְרֵגַת הַמַּרְתֵּף.


רָאָה הָאוֹרֵחַ יָקְטָן, שֶׁנִּשְׁאַר בּוֹדֵד,

וְאֵין לוֹ מַיִם וְאֵין לוֹ יַיִן,

יָרַד לִרְאוֹת מַה קָּרָה לִמְאָרְחָיו.


מָצָא אֶת שְׁלָשְׁתָּם יוֹשְׁבִים,

שְׁקוּעִים בְּמַחֲשָׁבוֹת עֲמֻקּוֹת

וְגָבִיעַ רֵיק בִּידֵי הַבַּת

שֶׁכְּבָר נִשְׁפַּךְ מִמֶּנּוּ הַיַּיִן

(מֵרֹב מַחֲשָׁבוֹת עֲמֻקּוֹת)…

ציור 13.png
מַה לָּכֶם מְאָרְחַי הַיְקָרִים
שֶׁהִתְיַשַּׁבְתֶּם כָּאן כִּגְלָמִים

בְּעוֹד הָאוֹרֵחַ שֶׁלָּכֶם מִתְיַבֵּשׁ

מֵאֵין לוֹ יַיִן וּמֵאֵין לוֹ אֲפִלּוּ מַיִם?


אֲנַחְנוּ שְׁקוּעִים בְּמַחֲשָׁבוֹת עֲמֻקּוֹת, יָקְטָן,
שֶׁכֵּן אִם תִּהְיֶה, אִם יִרְצֶה הַשֵּׁם, חַתֻנָּה

וְיִוָּלֵד אֶצְלֵנוּ בֵּן,

מַה יִהְיֶה שֵׁם הַבֵּן?

כִּי כְּבָר קָרְאוּ הַבְּרִיּוֹת בְּכָל הַשֵּׁמוֹת?!

אוֹ! – הֵשִׁיב לָהֶם יָקְטָן –
מֵבִין אֲנִי שֶׁהַבַּת הִיא הַכַּלָּה

וּמִי הוּא הַמְאֻשָּׁר, הֶחָתָן?


אַתָּה! – פָּצְחוּ כָּל הַשְּׁלשָׁה פִּיהֶם בִּקְרִיאָה.

אֲנִי?! – נִדְהַם יָקְטֳן –

וַהֲלֹא כְּלָל אֵינִי מְחַפֵּשׂ כַּלָּה וּמִמֵּילָא אֵינֵנִּי חָתָן!



שָׁב וְעָלָה מִן הַמַּרְתֵּף

מְוַתֵּר עַל הַיַּיִן, מְוַתֵּר עַל הַמַּיִם

וְאָמַר בְּלִבּוֹ,

לְעֻמַּת טִפְּשֵׁי כְּפָרִי עַזְגָּד
הֲרֵי טִפְּשִׁים אַנְשֵׁי חוּשְׁמָא כֶּפֶל כִּפְלַיִם!

אֵלֵךְ לִי לְחַפֵּשׂ אֲנָשִׁים חֲכָמִים בְּמָקוֹם אַחֵר…
",ספרות עברית חדשה
תקוה שריג,מה קרה ליוני וחנן?,"בְּאַחַד הַיָּמִים הַלּוֹהֲטִים שֶׁל הַקַּיִץ, הָיוּ

כָּל יַלְדֵי גַּן ה' בַּבַּיִת פְּנִימָה. שָׁם עָבְדוּ וְשִׂחֲקוּ לָהֶם

בְּשֶׁקֶט, עַד שֶׁבָּאוּ שְׁעוֹת הַצָּהֳרַיִם וְהַמְטַפֶּלֶת, הִתְחִילָה

כְּבָר לִקְרֹא לָהֶם לְהִתְקַלֵּחַ.

לְפֶתַע, נֶעְלְמוּ יוֹנִי וְחָנָן. נֶעְלְמוּ וְדַי. כְּאִלּוּ נִבְלְעוּ בִּמְעָרָה. לְאָן רָצוּ בַּחֹם הַנּוֹרָא?

כַּעֲבֹר חֲצִי שָׁעָה, אוֹ קְצָת יוֹתֵר, שָׁבוּ מְשֻׁלְהָבִים.

מְשֶּׁנִכְנְסוּ לַבַּיִת, הָלְכוּ אַחֲרֵיהֶם כֻּלָּם בְּשׁוּרָה:

הַיְלָדִים וְשִׁפְרָה, וַאֲפִלּוּ צִלָּה, כְּשֶׁשְּׁתֵּי יְדֵיהֶן מֻקְצָפוֹת סַבּוֹן.

לָמָּה?

כִּי כֻּלָּם הִרְגִּישׁוּ שֶׁקָּרָה לָהֶם מַשֶּׁהוּ מְעַנְיֵן. מַה קָּרָה לְיוֹנִי וּלְחָנָן? מָה?

הַקְשִׁיבוּ וְתֵדְעוּ: הֵם רַק יָצְאוּ לִרְאוֹת, אִם

יֵשׁ מַיִם בַּבְּרֵכָה. לֹא, לֹא הָיוּ בָּהּ מַיִם. רַק

צְפַרְדְּעֵי’קָה

הִשְׁתַּכְשְׁכָה בַּבֹּצִית שֶׁבַּקַּרְקָעִית.


צפרדעיקה.png
מַה יַּעֲשׂוּ?

אוּלַי יִסְחֲבוּ בֵּיצַת תַּרְנְגֹלֶת הֹדּו?

בֵּיצָה? זוֹ הַצָּעָה אַמִּיצָה!

אֲבָל לֹא כָּךְ חָשָׁב הַהֹדִּי, שֶׁשָּמַר עַל בֵּיצֵי

זוּגָתוֹ הַהֹדִּית. בְּקוֹל אֵימִים גָּעַר: אַדָּר-אַדָּר-אַדָּר –

וְיוֹנִי וְחָנָן נָשְׂאוּ רַגְלֵיהֶם מִכְּבָר.

וּמַה יַּעֲשׂוּ עַכְשָׁו?

אוּלַי יִמְרְטוּ כַּמָּה נוֹצוֹת טַוָּס? הֵן יְרֻקּוֹת

וַחֲמוּדוֹת וּכְאִלּוּ גַּם קְצָת זְהָבִיּוֹת. יֹפִי שֶׁל הַצָּעָה!

אֲבָל גַּם דַּעְתּוֹ שֶׁל הַטַּוָּס הָיְתָה שׁוֹנָה מִדַּעְתָּם: הוּא

קָרָא תִּגָּר בְּקוֹל מַר, פָּרַשׂ שְׁתֵּי כְּנָפָיו, זָקַף כָּל

נוֹצוֹתָיו, וְהִפְנָה אֶת גִּבּוֹרֵינוּ אֶל פְּנֵי הָאַוָּז.

הֵם אֲפִלּוּ לֹא הִסְפִּיקוּ עֲדַיִן לְהַצִּיעַ מַה

יִקְּחוּ מֵהָאַוָּז, וְזֶה פָּעַר לְעֻמָּתָם אֶת מַקּוֹרוֹ, כְּמִי

שֶׁרוֹצֶה לִבְלֹעַ אוֹתָם חַיִּים. נִבְהֲלוּ הַשְּׁנַיִם, בְּלֵב דּוֹפֵק

וּפִיק בִּרְכַּיִם, הֵרִימוּ הָרַגְלַיִם – לַעֲזָאזֵל, שׁוּם דָּבָר לֹא

מַצְלִיחַ לָהֶם הַיּוֹם…


מצליח להם היום.png

אוּלַי, יִמְצְאוּ לְכָל הַפָּחוֹת, אֶת פִּינְצ’וֹ

הַחֲמוֹר בָּאֻרְוָה, וְיִרְכְּבוּ עָלָיו טִיפּ טִפָּה, רַק עַד חֲדַר

הַמְּלָאכָה שֶׁל בֵּית-הַסֵּפֶר?

אוּלַי? זֶה בֶּאֱמֶת כְּדַאי!

– לֹא, לֹא! – נָעַר הַחֲמוֹר בְּקוֹל זְוָעוֹת.

אָמַר יוֹנִי לְחָנָן: – אַתָּה יוֹדֵעַ מָה? בּוֹא נֵלֵךְ הַבַּיְתָה וְדַי.

אָמַר חָנָן לְיוֹנִי: – טוֹב, נֵלֵךְ.

הַפַּעַם סָחֲבוּ אֶת רַגְלֵיהֶם לְאַט-לְאַט, בַּדֶּרֶךְ הַבַּיְתָה, אֶל הַגַּן.

הַיְלָדִים שָׁמְעוּ אֶת הַסִּפּוּר שֶׁל יוֹנִי וְחָנָן. גַּם שִׁפְרָה שָׁמְעָה. חָשְׁבָה, חָשְׁבָה וְאָמְרָה:

– אוּלַי נִרְשֹׁם אֶת הַסִּפּוּר הַזֶּה בְּ“סֵפֶר הַגַּן”?

הַיְלָדִים קָפְצוּ וְאָמְרוּ:

– כֵּן, כֵּן, שִׁפְרָה זוֹ יֹפִי שֶׁל הַצָּעָה! נִכְתֹּב אֶת הַסִּפּוּר!

רָשְׁמָה שִׁפְרָה, בְּעֶזְרָתוֹ הַנֶּאֱמָנָה שֶׁל

בַּעֲלָהּ יוּסוּף הַמַּפְלִיא לַחֲרֹז חֲרוּזִים, אֶת הַשִּׁיר עַל יוֹנִי

וְחָנָן, וְשָׁרָה אוֹתוֹ לַיְלָדִים בַּמַּנְגִּינָה שֶׁל ""כּוּשִׁי,

כֶּלֶב קָט"", וְכָל הַיְלָדִים לָמְדוּ אוֹתוֹ עַל-פֶּה,

בִּן-רֶגַע:

בּוֹאוּ וְנָשִׁיר אוֹתוֹ גַּם אֲנַחְנוּ טוֹב?!


יוֹנִי וְחָנָן

יָצְאוּ קְצָת מִן הַגַּן

הַיּוֹם בַּצָּהֳרַיִם

לִרְאוֹת אִם יֵשׁ כְּבָר מַיִם.

אַךְ הַבְּרֵכָה רֵיקָה

מָצְאוּ רַק צְפַרְדְּעִי’קָה.

יוני וחנן.png

הָלְכוּ חִישׁ בְּרִיצָה

לִסְחֹב אַחַת בֵּיצָה,

אַךְ תַּרְנְגוֹל הַהֹדּוּ

קָרָא לָהֶם: – עֲמֹדוּ!

צָעַק בְּקוֹל – דּוּר-דּוּר:

– 'סְתַלְקוּ כְּבָר, בְּקִצּוּר!


אוּלַי נֵלֵךְ כָּעֵת,

נוֹצוֹת קְצָת לְלַקֵּט?

הָלְכוּ מִיָד הַשְּׁנַיִם,

הֵרִימוּ הָרַגְלַיִם,

לִמְצֹא נוֹצוֹת טַוָּס,

אֲבוֹי! פָּגְשׁוּ אַוָּז!


בּוֹא יוֹנִי נֵלֵךְ,

כִּי הָאַוָּז נוֹשֵׁךְ!

וְהַלֵּב לַשְּׁנַיִם

נָפַל לַמִּכְנָסַיִם…

בָּרְחוּ אֶל הַחֲמוֹר,

אַךְ הוּא הִתְחִיל לִנְעֹר…

ברחו אל החמור.png

בּוֹא נַחֲזֹר לַגַּן,

מַסְפִּיק כְּבָר בַּלַּגַּן!

מַהֵר חָזְרוּ הַשְּׁנַיִם,

רֵיקוֹת הֵן הַיָּדַיִם,

חָזְרוּ בְּרֹאשׁ מוּרָד,

וְכָךְ סִפּוּר נוֹלַד.
",ספרות עברית חדשה
אדם ברוך,אהבה בקרית-שמונה,"פוסטר של האבנים המתגלגלות כיסה את דלת הכניסה של החנות. אור צהריים חדר דרך הרווחים, מסמא את האנשים שבפתח. קריית־שמונה נחלקת באמצע על־ידי כביש רחב, וכך, לעתים, נדמה שהיא תפאורת־הכביש, ולא עיר ואם כשלעצמה. האנשים הגיעו לכאן ממחנה שבפאתי מושב צפוני לקריית שמונה. אנשי המושב שומרים על קשר־עין עם המחנה. לעתים, בשעת בוקר מוקדמת, ייפגשו בשביל עפר, המוביל לכביש המוצא. שולי השביל מהודקים ומורבצים לקראת החורף, ועם הגשם הראשון הם נעשים קמחיים. מהנקודה הגבוהה ביותר במחנה, שהוא מחנה ארעי, רואים את מרכז המושב. העין רואה שדות מטופלים, בתים נמוכים, מכונות חקלאיות, חיות בית. לקריית־שמונה מגיעים אנשי המילואים לקנות עיתון, דברי מזון, ומעט פנאי עירוני. הגשם הראשון שטף את קריית־שמונה ויושבי בתי־הקפה אינם בוטחים בשמיים הבהירים. אנשי המילואים יושבים מול דלת הכניסה של החנות, רואים את פוסטר האבנים המתגלגלות כראות כתם, ולא כצורות מזוהות. מיק ג’אגר, בן ארבעים, ואנשי המילואים בני ארבעים, והכול רחוק ובלתי־מציאותי.

האשה שיצאה מהחנות הרכיבה משקפי־שמש גדולים, כהים ביותר, וכשניגשה לאחד מאנשי המילואים ואמרה, שלום צוצו, הוא אמר, שלום מותק. הוא בן ארבעים, מותש, מיטמטם והולך, מאבד קשר, שותה. מחנה המילואים משמש לו מקלט, וימי המילואים זמן מקלט. האנשים במחנה חווים אותו כאחד מהם והדבר נעים לו מאוד. בערבים הפנויים הוא נוסע מהמחנה לקריית־שמונה עם החבורה או בעצמו, יושב כאן, בבית־הקפה, צופה בטלוויזיה עד להנפת הדגל, מניח ברצון ללאוּת ולכלום לשטוף את גופו, להשתלט עליו. הטמטום הקל מענג אותו. את האשה המרכיבה משקפי־שמש גדולים הוא מזהה לפי הריח. זהו ריחו של בושם אשר תקנינה נשים החיות במושבים בבואן לערים הגדולות. לבו נכמר עליה בראותו בעיני רוחו אשה כפרייה, עדיין בוטחת באיבריה, עומדת מול חלון־ראווה של תמרוקייה, בעיר גדולה, מחשבת את כספה כנגד תשוקתה הקטנה, מובילה באפה את ריח הבושם בשבילי המושבה הצפונית. הוא קם לכבודה ואמר, למה שלא תשבי איתנו, אנחנו סתם יושבים פה. זה בסדר, אמרה האשה, גופה תחוב במכנסיים ובמגפיים ובמעיל־רוח, צוצו, למה שאתה לא תלווה אותי לאוטו שלי. מישהו מהחיילים אמר לו, זה בסדר, נחכה לך. חיילי המילואים נהגו רעות זה בזה, ומריבות קטנות שצמחו משיעמום התפוגגו בשיעמום.


ימים אחדים קודם־לכן, בשעת בוקר מוקדמת, החייל פגש את האשה בשיפול גבעה קטנה, חולית, שהחביאה את נקודת החשמל והכוח של הסביבה. נקודה שהיא מין קופסת ברזל, בגובה אדם, שצבעה אפור ועליה מודפס סמל חברת החשמל. קבוצה קטנה של חיילים נשלחה כמעשה שבשגרה לבדוק את הקווים. החיילים הקדימו קצת וכשהם מקפצים לחמם את איבריהם חיכו לנציג חברת החשמל. הנציג, תושב האזור, נוהג ברכב מסחרי לבן שעליו מוטבע סמל הדואר, איחר. וכשהחיילים פנו ללכת, הגיעה בדרך העפר פז’ו מסחרית נהוגה בידי אשה, נוסעת לאטה כמבקשת שיעצרו אותה. האשה עצרה במרחק של מטרים אחדים, יושבת במכונית, מביטה בחיילים, מעשנת, מוסיקת בוקר קלה מעורבת בקטעי חדשות בוקעת ממכוניתה ומציפה את המרחב הקטן, התחום על־ידי גבעה ועל־ידי שדרת עצים קצרה. שמש טובה החלה לחמם את האדמה. תנועת חיים נפתחה באזור, וכשנציג חברת החשמל הגיע, פנו חיילי המילואים לעברו. החייל נשאר במקום, נשמט מחבריו, מביט באשה המביטה בו, מחייכת.

לאחר כחצי דקה, שרבבה האשה את ראשה וקראה, צוצו, מה השעה? החייל, קצת מואס בקריאה צוצו, מצא עצמו עונה, רבע לשבע, מותק. לא יכול היה לשלוט במותק שיצא מפיו. וכשהוא נקוט בפני עצמו על המותק הזה, חזר ואמר, רבע לשבע, מותק. האשה שאלה, לאיפה אתה צריך? ההיגוי שלה היה כבד, קצת זר, והחייל חשב שאינה ילידת הארץ. החייל אמר, לקריית־שמונה, הולך? האשה אמרה, הולך, והיטתה את גופה לצד הדלת האחרת, משחררת את הבריח הפנימי והודפת את הדלת. החיילים נעו עם נציג חברת החשמל לאורך אחד הקווים, שפופים קצת, פניהם לקרקע, וכשהאשה חלפה לידם, שחררה לכבודם תנועת הצדעה קצרה ומהירה.

בלי לדעת למה, האיש שאל, אַת אלמנה? האשה צחקה ואמרה, מפחד להסתבך, צוצו? החייל שתק, קולט את המתיקות הכבדה של בושם הגוף שלה שמילא את תא הנהג. באחד העיקולים, לפני הכניסה לכביש קרית־שמונה, בחזיתו של מפעל, מוצב פסל של יחיאל שמי. החייל שאל אותה, כשהוא מצביע על הפסל, מתעניינת באמנות מודרנית? האשה אמרה, בקריית־שמונה יותר מדי מכירים אותי. אולי ניסע למטולה, זה בסך הכול עוד עשרים דקות, מה? החייל אמר, שום מטולה ושום בטיח, לתל־אביב. האשה שאלה, אתה צריך להודיע למישהו? החייל אמר, לא, החבר’ה כבר יכסו עלי, נחזור לפנות בוקר, יהיה בסדר. נתקף עליזות וחבט בכף פתוחה, על ירכה. האשה כיווצה את ירכיה, ולאחר שניות הרפתה והן נפערו לאִטן. החייל אמר, אני משתגע. ולאחר־מכן הוסיף, שבחיים שלך לא תקראי לי צוצו, יש מבינה? העברית המשובשת שלו הפתיעה אותו, והוא שייך אותה לזמן הדמדומים של המילואים. האשה אמרה ששמה אלונה, והוסיפה, החיים קצרים והסינים מתקרבים, והוסיפה, בעניין צוצו אני לא יכולה להבטיח.

הם נסעו בנוף רחוץ וריחני, והחייל נזכר בתמונת ילדות: גבר נוהג באופנוע עם סירה. במושב האחורי אשה כבדת גוף מצופפת פניה לגבו. בסירה, שני נערים קוראים קריאות חסרות מובן לעבר עוברים ושבים. נהג האופנוע מרכיב משקפי־רוח, ובידו הימנית, מדי פעם, כפעולה מכאנית, בודק במישוש, אם הנערים במקומם. האופנוע מחליק לאורך כביש צר החוצה שכונה קטנה, השוכנת על גבעה. לאחר שהאופנוע חולף על פני עיקול הגבעה, נעלם מהעין, נשמע רעש התרסקות, ולאחר־מכן צעקות. החייל התקשה להיזכר ברעש ההתרסקות. את אופנוע הסירה ואת המשפחה הנוסעת בו, זכר היטב. חלק מילדותו. מאין צץ רעש ההתרסקות, שאל את עצמו, כשהוא מריץ בדמיונו, פעם נוספת, את תמונת האופנוע הנוסע. האשה שאלה, נעצור בעפולה? והוא אמר, איך שבא לך, אלונה. הזכרת שמהּ, אלונה, גם שִעשעה אותו וגם הציפה אותו קרבה חמימה. האשה אמרה, יופי, אלונה, מה, נהיינו זוג, מה. החייל אמר, מה כבר הבן־אדם יודע על המים איפה שהוא שוחה. האשה שאלה, מה זה צריך לגיד? והחייל אמר, שום דבר, תאמיני לי, יצא לי, סתם. האשה שאלה, סתם פלסף? והחייל אמר, כן, סתם פלסף.


בתל־אביב, בלילה, אחרי מבט לחדשות, האשה ביקשה שייקח אותה למסעדה. אולי איטלקית, אמרה, קראתי בעולם־הזה על מסעדה איטלקית של מנפרד כץ, בטיילת, בא לך? החייל, צוחק בטוב־לב, אמר, למה לא, מנפרד כץ, למה לא, קראת עליו בהעולם־הזה, מה, יופי. המסעדה היתה כמעט ריקה מאדם. המלצרים, בתלבושות מתואמות, שירתו אותם בשוויון־נפש, וכשחזרו משולחנם נעמדו ליד קיר לבן, פניהם אל הים, מביטים בו דרך דלתות הזכוכית. האשה שאלה, מה זה, זה מנפרד כץ הגדול או מה, אין פה שום אנשים? החייל שהתרגל לשפתה המשובשת, אמר, רק את ואני, מותק. האשה שאלה, אתה בטוח שזאת המסעדה של מנפרד כץ, והוא אמר, כמו שאני בטוח שזאת תל־אביב. החייל חש קרבה מיוחדת במינה לכפרייה הזו, הנוהגת בפז’ו מסחרית והמבקשת לשבת במסעדה של מנפרד כץ, והקונה את בשמיה בכל בו שלום. צבט קלות את בשר זרועה, וצחק בקול, כמי שצופה בקומדיה חביבה, כאשר האשה, בפרץ אינטימיות, דחקה רגל בין רגליו, מגלגלת לשון על שפתיה. אני מבסוטה, הכפרייה אמרה, ואתה… היית כל־כך עדין אתי… אני מבסוטה. על פניה פשטה הבעת אושר קולנועית. והחייל נבוך, מוטרד במקצת, אמר, זה בסדר, זה בסדר. הכפרייה שלחה לו נשיקה מעבר לשולחן, ורק הבנאליות המוחלטת גרמה לו להשיב נשיקה, מלוּוה מצמוץ שפתיים.

אחרי גירושיו עקר לדירה שכורה בבן־יהודה. חפציו מוערמים, מכשיר טלוויזיה מוצב מול המיטה. קודם שביקשה לצאת למסעדה, טרחה קצת בדירתו, נתונה בתוך בגדיה מחמת ביישנות בלתי־מובנת לו. עכשיו, במסעדה, באור הלבן הזה, נזכר ברעש ההתרסקות. הרעש היה שייך לנוף ילדות אחר. וחיבורו עם המשפחה באופנוע־סירה, הטריד אותו. הוא ניעור ממחשבותיו, כששמע את האשה מבקשת לטייל קצת בדיזנגוף. למה לא, אמר, בטח. האשה עצרה ליד חלונות־ראווה, מפנה מדי פעם את תשומת־לבו לחפצי נוי, למוצרי קוסמטיקה, לארנקים ולשעונים. מדי פעם, למרחק קצר, מצא עצמו מחבק את כתפיה, תוחב יד תחת בית־שחיה, צובט בשר רך. האשה נענתה לו עד שרגליהם נכשלו אלו באלו. הגיחוך לא היה שלם בעיניו, עד שלא עצרו ברחוב והתנשקו. כשניתקו זה מזו, האשה אמרה, מביטה בעיניו, צוצו, אני פשוט מאושרת.


בארבע לפנות בוקר, כשהגיעו לדרך העפר המובילה למחנה, העירה אותו. השמיים החלו להכחיל בפאתיהם. האשה, מיטיבה את פניה מול המראה הקדמית הקטנה, אמרה, לכל דבר טוב יש סוף, מה. החייל אמר, אז להתראות. והאשה אמרה, מנופפת בשפתון אדום, נשיקה

למותק לפני שהאדום הזה נכנס לפעולה. כשהחייל נשק לה, החלה מפשפשת באיבריו בקדחתנות, מטלטלת אותו. כשראשו נחבט קצת, חדלה, פתח את הדלת ויצא, מתקין את בגדיו. האשה, מבעד הדלת הפתוחה, אמרה, אני מאושרת… היה ממש כמו בסרטים, מה. החייל שתק. והאשה שאלה, תוכל לשכוח אותי? ולאחר־מכן הוסיפה, לטובתך? החייל אמר, לא, לא, אף פעם לא, כשהוא מתחיל לטפס בעיקול הגבעה הקטנה, רגליו קצת טובעות בחול שנעשה בוצי. האשה צפרה לו דרך ידידות. הוא נופף בידו, התכופף, ריווח את גדרות התיל, נכנס למחנה, עשה דרכו לאוהל, שורק מנגינה להפתעתו. כששכב בבגדיו, על מיטת השדה, עצם את עיניו וראה את רוכב אופנוע־הסירה מחליק ברחוב שכונתי קטן וצר, כשהאשה שמאחוריו, הצמודה לגבו, היא הכפרייה בעלת הפז’ו המסחרית, והילדים היושבים בסירה הם ילדיו־שלו. הילדים קראו קריאות חסרות פשר לעבר עוברים ושבים. ואלה, העוברים ושבים, היו הוא. כל העוברים ושבים היו בני דמותו. והוא זה שחשב את קריאות הילדים לחסרות פשר. ואז, כרוכב האופנוע, מישש לבדוק אם הילדים במקומם, בסירה, ושמע עצמו קורא בשם בנו, צבי! צבי!

הקריאה הקיצה אותו, והבוקר מצא אותו שוכב מקופל, רגליו אסופות לבטנו, נכמר על גירושיו ועל ילדיו, מייבב בשקט.",ספרות עברית חדשה
אדם ברוך,"אוגוסט, יקוב מתגייס","מחר יקוב פניגשטיין מתגייס. עכשיו אנחנו אצלו בבית. את הערב אנחנו מתכוונים להעביר ביחד. ובסוף הערב להיפרד מיקוב. הבית שלו בגבול רמת־גן בני־ברק. כבר מחר, בצבא, יקוב יגיד שהוא גר ברמת־גן. כי גם בני־ברק וגם הראש והחזות הדתית שלו יהיו יותר מדי. גם הקבלנים עובדים כך. לדתיים הם מוכרים את המקום בתור בני־ברק, ולחילוניים בתור רמת־גן. פעם, היום קשה להאמין, המרחק מבני־ברק לרמת־גן היה כמרחק מברוקלין למנהטן. עכשיו, בינתיים, הכול עוד בסדר. אנחנו יודעים בדיוק מה הולך להיות. אבא של יקוב עובד בטקסטיל. מין סוכן חצי־עצמאי. הוא רוצה שליקוב יהיה מכל טוב. וזה כולל את כל מה שלו עצמו לא היה בחיים. שמענו את זה ממנו יותר מפעם אחת. ואנחנו יודעים בערך למה הכוונה. עד שכל החבר’ה יבואו, אנחנו שומעים את אבא של יקוב. הוא אומר, אם לבן אדם יש אפצס, הוא יודע שיש לו אפצס. הוא לא חושב שזה שבר או נזלת, נכון? מזה אתם מבינים שמשהו פיסי נראה כמו משהו פיסי, אבל דברים רוחניים אי־אפשר להראות… יקוב הולך לצבא, כי ככה, אבל הוא יהיה סמל דת. מה שישמור אותו מכל מיני דברים, שמיותר לדבר עליהם. פניגשטיין גר בקומה ראשונה. מצד הכניסה, הקומה הראשונה יוצאת אל הכביש. מה שמעמיד את פניגשטיין במצב חברתי לא נוח. אבל מצד הגבעה, מלמטה, הקומה הראשונה יוצאת על עמודים, מה שמקל על מצבו החברתי. צריך לזכור שזו רמת־גן בני־ברק החדשה, והאנשים נמדדים לפי הקומה שבה הם גרים. אביו של פניגשטיין עשה את המקסימום. גם הצליח לשלוח את יקוב לישיבה התיכונית לארבע שנים מלאות, וגם לצאת חצי על הכביש חצי על עמודים – פלוס נוף.

בחדר המרכזי היתה ספה חומה־אפרפרה מלווה בשתי כורסאות חומות אפרפרות, כשביניהן שולחן סלוני חום. מי שמכיר את סוג הריהוט הזה אינו צריך פירוט. קיר אחד הוקדש לספרים, והדרך הכי טובה לתאר אותו, היא לספר מה לא היה בו. לא היו בו ספר הפלמ“ח, שירי רחל, אלתרמן וכו‘. היו בו סיפורי ר’ נחמן מברסלב, שכדי להעריך אותם כערכם צריך להיות בדרך־כלל מלומד חילוני, כי הם ריחפו הרחק מעבר לראשו ולדמיונו של פניגשטיין זה או אחר. וכן כתבי הרב קוק זצ”ל. ואותם קרא פניגשטיין, מעת לעת, כפשוטם. פניגשטיין לא היה לבד בעניין סמל הדת. או שהבנים הלכו לנח""ל, או לישיבה גבוהה, או סמלי דת. יקוב לא רצה להיות סמל דת. ואני מציין את זה כי זה לא היה ברור מאליו. הרבה רצו להיות, ועשו מזה עניין גדול, שלפעמים הגיע ממש עד פיקוח נפש. כל זה היה בראשית שנות ה־60. הרבה לפני גוש אמונים. לפני התרוממות הרוח. יקוב היה בודק את עצמו ואומר לעצמו, עם קצת שיפוץ בהופעה אני נראה כמו כל אחד אחר, והולך רגיל לצבא. כל אחד אחר היה בחור חילוני מרמת־גן או מחיפה, בלי בעיות מיוחדות, שצריך בסך הכול להוכיח כושר ולא להוכיח את עצמו כמו שהדתיים היו צריכים.

פניגשטיין לא היה לבד בעניין סמל הדת. בבית־הכנסת היתה קבוצה, אם לא מעמד, של אבות שבניהם סמלי דת. קבוצה שראתה עצמה ממוזלת מכף רגל ועד ראש. חודש קודם הגיוס, בבית־הכנסת, פניגשטיין הצטרף לקבוצה זו. בדק בפעם המאה את התוכנית. לפי התוכנית, איך שהוא מגיע לקלט, הוא נפגש עם סמל דת אחד שלוקח את הפרטים שלו, מעביר אותם הלאה ובמקום שנקרא הלאה כבר יודעים מיקוב וכבר יודעים מה לעשות. לא ילדים. יקוב הולך לטירונות רגילה, לא קרבית. ואחריה הכול מסתדר.


עכשיו היה קיץ, אוגוסט. אוויר טוב בא מכיוון הגבעה וצינן את הדירה של פניגשטיין. אנחנו אחרי בחינות הבגרות. מחוץ לישיבה התיכונית. החיים התחילו לקבל צורה אחרת. בבוקר הלכנו לים, לחוף גורדון, ולפעמים להצגות יומיות. יקוב, כבר בכניסה מרחוב גורדון לים, היה מוריד את הכיפה בתנועה אחת מהירה. מחזיר את היד, מתקן את השיער שהתיישר מתחת לכיפה והעיד עליה. בדרך, בקטע עד לחוף, בדק את מראיתו שנשקפה במראות מזדמנות או בזגוגית מכוניות. יקוב ידע שהוא נראה ממש בסדר, ושאף אחת לא תגיד לעולם שהוא דתי. מפעם לפעם הגיעו שמועות, למשל מנתניה, שבחורות מהים הלכו עם דתיים. ושדווקא היה בסדר. עד לחוף, יקוב היה בטוח שהכיפה עדיין בוערת על ראשו. ולפעמים היה בודק ומגלה שהוא מזיע רק בשטח הכיפה, בעוד כל סביבת הפדחת יבשה.

יקוב היה בטוח שהחודש, במשך אוגוסט זה, יקרה לו משהו שישנה את חייו וייתן לו כיוון חדש. היה בטוח שיפגוש בחוף בחורה בת שלושים שתיפול ממנו ומהצורה שלו ותעשה בשבילו את המקסימום שלה. כשהוא שוכב על הגב ומחלק הוראות. הוא חשב על בחורה בת שלושים כי הוא חשב שבגיל הזה הן גם קצת מיואשות וגם קצת מתחילות להעריך מסורת. פניגשטיין, אבא של יקוב, היה מוכן גם לחתום על ישיבה גבוהה, לשנה שנתיים, ולדחות את הגיוס. אבל אם לא זה ולא נח""ל, אלא סתם צבא, אז סמל דת. עניין הישיבה הגבוהה, למען האמת, היה הרחק מעל לראש ולכוח העיכול של פניגשטיין. אבל הוא היה מוכן להיכנע. החיים, צריך לזכור, בבני־ברק, בגבול שבין הפועל מזרחי ובין האגודה, לא היו קלים כשביל אנשים כמו פניגשטיין. כי לאיפה שהוא לא זז הוא קיבל את זה בפרצוף. אנשים בסביבה, סוחרים מבוססים ואפילו עורך־דין אחד, שלחו את הבנים לישיבות גבוהות בירושלים ובכפר חסידים, ופניגשטיין לא יכול היה להגיד לעצמו שזה לא קורה. בינתיים, החיים הקשים הפכו לפחות קשים בסיוע כל מיני הסכמים קואליציוניים כתובים ולא כתובים, ועניין הישיבה הגבוהה קיבל, לגבי פניגשטיין, גם צד מעשי. תואר רב הוכר כתואר אקדמי מבחינת משרד החינוך והתרבות. חלק מבוגרי הישיבות הגבוהות נעשו טוענים רבניים. מעמד קרוב לזה של עורכי־דין. אלה היו הישגים ממשיים שגרמו לפניגשטיין להרגיש שהוא לא לבד. משהו כמו לא אלמן ישראל. אבל בסוף יקוב הפיל את הרעיון של ישיבה גבוהה ורצה פשוט ללכת לצבא.


ערב אחד לפני הערב שעליו אני מדבר, יקוב יצא עם בחורה. בבוקר, בחוף גורדון, הוא ראה אותה והתחיל להזיע כמו משוגע. היא שכבה בחול והכול היה אצלה בחוץ. יקוב איבד אוויר. הוא היה בטוח שרואים עליו ורצה כבר להיות בבית, בצל, אחרי מקלחת. אחרי הכול. איך שהיא התחילה לדבר הוא ראה עליה שהיא שונאת דתיים. ויקוב, על המקום, הבין את הכול והרגיש הרבה יותר טוב. הבין שהיא דתייה, או מבית דתי, ושהקיץ היא רוצה לצאת מזה. להשתנות לגמרי. ושהיא בפאניקה. ויכול להיות שהיא תלך עם זה עד הסוף. אבל רק עם בחור חילוני. ובין השאר, על הפתיחה, יקוב אמר לה, אני לא שונא דתיים, פשוט אין לי איתם עסקים משותפים. לא מכיר לא יודע. והבחורה אמרה, גם לי לא, אבל אני שונאת אותם. כשיצאו מהחוף וקבעו להיפגש בערב, יקוב אמר שייקח אותה מהבית שלה. אבל היא התחמקה וקבעה איתו ליד מוגרבי. ואחרי־כן עלתה על מספר 5 לכיוון דרום. ויקוב חשב שהיא יורדת בסביבת מאז""ה הדתית.

בערב הם נסעו ליפו. יקוב לקח טקסי כאילו כלום. הבחורה דיברה כל הערב ויקוב חלם בהקיץ על סוף הערב. הבחורה לבשה חולצה כפולת חלקים. וכשהסירה חלק אחד נותרה במין גופייה אופנתית. עכשיו יקוב היה משוכנע סופית שהיא דתית. כי החולצה השלמה היתה צנועה. הגופייה נועזת ושיטת שני החלקים סייעה לבנות האלה לעקוף את הוריהן. יקוב ניסה לחשוב מה מישהו אחר, בחור חילוני, היה עושה הערב במקומו. הצטער שהוא לא מישהו אחר. הצער, הפעם, היה בכל־זאת די מתוק, כי הסיכויים היו טובים לצאת עם משהו ביד. ואחרי־כן להירדם בשקט בלי קפיצות ובלי בושות. יקוב התנהג במשך הערב כאילו זה אצלו עניין יומיומי. התוכנית בחמאם היתה מצחיקה. יקוב הסתכל על האנשים ועל הבחורות שהתנהגו באופן חופשי.

ועכשיו, עם הבחורה, המשקאות, ההופעה, ובעיקר עם הגילוי המדהים שאיש אינו מזהה אותו כבחור דתי, יקוב נזכר בתצלום של בחור ובחורה, שראה במגזין אחד, והתחיל להאמין שזה קורה גם לו. יקוב חשב שהבחורה חושבת שיש לו חדר משלו ושבסוף הם ילכו שמה. יקוב לא ידע מה לעשות. מי שהיה פעם במצב כזה, יבין אותו. מי שלא היה, שיגיד תודה לאלוהים. אחרי החמאם הם ירדו לשעון. הבחורה התרגשה ועור הפנים שלה הבריק כאילו מרחו אותו בחמאה. פתאום, כנראה מרוב שמחה, היא עשתה סיבוב ריקוד שלם באמצע הרחוב. יקוב הביט בה ואמר לעצמו שבעצם לא אכפת לו שהיא בעצם דתייה. ושהיה רוצה שהיא תחכה לו עד סוף השירות ושאחרי־כן יתחתנו. ויעשו את הכול בשקט מתי שהם רוצים. הוא לקח טקסי וכשנכנסו לתל־אביב, שאל אותה איפה היא גרה ואם אפשר לעלות אליה. הבחורה אמרה, אי־אפשר. בסוף הם הלכו בשׂדרה של שׂדרות ח""ן. מאחורי הקיוסק, יקוב ניסה להשעין את הבחורה שהחלה להיענות לו. השירות הצבאי נראה לו כגוש שחור ללא חריץ אור. הוא ידע שאביו סיכם את עניין סמלות הדת. יקוב אמר לה, בפעם הבאה נעלה לדירה שלי והבחורה צחקה בהכנעה שמילאה את יקוב בהכרת ערך. ועוד הוא נלחץ ומפשפש, חשב מה הבחור בתצלום שבמגזין היה אומר עכשיו, ואמר, מותק, כל זה רק לפתן. הבחורה צחקה בהכנעה. הקיץ היא היתה מוכרחה לפרוץ החוצה אל החיים. יקוב העביר את ידה על גופו, התפרק, נרתע לאחור, ליטף את ראשה, והביט מנצח בשמיים. כמו קסיוס קליי אחרי פלויד פטרסון.


גם הערב הוא רצה לפגוש אותה. אבל כבר קבע עם החבר’ה שבאו להיפרד ממנו. אחרי בערך שעתיים נשארנו רק שלושה־ארבעה חברים עם יקוב שסיפר לנו על הבחורה, עם החמאם – הכול. החיים הטובים נראו לו בהישג יד עם טיפה אומץ. עדיין היה מוקדם ואף אחד לא רצה לישון. פניגשטיין, אביו של יקוב, ישב במרפסת, אכל ענבים והקשיב ליומן החדשות, משחק בבוהנו בסנדל פלסטיק ביתי חום צהבהב. מאחור, מתוך החדר, ראינו רק את ראשו ואת כתפיו. הראש היה מכוסה בכיפה שחורה ובשיער מסופר קצר, והכתפיים היו רחבות וגבריות. פניגשטיין־האב התמודד בהצלחה עם החיים, ורק חינוך וגידול ילדיו העיק עליו, כי היה נעלה מכוחותיו ומהבנתו. יקוב אמר לאביו שאנחנו יוצאים סתם לסיבוב.

בגבול רמת־גן בני־ברק אין מה לעשות. הסתובבנו בין שער המחנה הצבאי לבין הגינה הציבורית ועישנו סיגריות. יקוב חזר וסיפר איך היה בחמאם, ואיך לא הרגישו עליו שום דבר. הבחורה, הוא אמר, בכיס שלי. מה שלא היה נכון לגבי אף לא אחד מאתנו שלא החזיק שום בחורה, שלא לדבר על בטוח בכיס שלו. יקוב ללא ספק היה גיבור הערב והראשון מבינינו להתגייס. הסתובבנו עד חצות. והוא היה גיבור הערב גם כשאמר, אני חושב שבכל־זאת אני הולך על סמלות דת, זהו זה. ליווינו את יקוב הביתה, וכשירדנו מהגבעה, מהכיוון של העמודים, ראינו את יקוב ואת אביו יושבים במרפסת מדברים בשקט. כמו צד א' וצד ב' לחוזה הבנה.
",ספרות עברית חדשה
אדם ברוך,אין צדיק כבן עמרם,"כל אותו יום חיכיתי לחיים גורי, הנביא הרטרואקטיבי של דבר. אנחנו שוכבים בבונקר המצרי שמעברה השני של התעלה ומאבטחים את גשר הדוברות. המלה מאבטחים אינה, כמובן, שלי. דבר כאן אינו שלי. מלבד הזיכרון. אם חיים גורי היה מגיע הייתי מציע לו להאזין לשתיקת האדמה. מדי פעם, מישהו או משהו מעורר את מוקשי המים וקול פיצוץ מרעיד את האדמה. אם אתה במקרה שוכב על האדמה, הרעד עובר בגופך. בבונקר יש צל. ובחוץ יש שמש. רבותינו לא התקינו את ברכת בורא הצל. אני מחכה לחיים גורי. אבל מגיע מישהו אחר. מתישהו, ימים אחדים לאחר ההפתעה, נדמה לגורמים המוסמכים שחלק מאתנו נכנס לשוֹק. שולחים לשטח מסבירים. והמסביר אז בארץ. בן דמותו של הקומיסר. חיים גורי, בעיני הפרטיות, בן דמות המסביר. היום אני מחכה לו. היום תאמצנו. היום תזכרנו לטובה. תאווה עזה לראות כאן היום את גורי פושטת בגופי ומקיפה את עיגול ראשי. לא מכיר אותו אישית. אני אחד הקורבנות של כתיבתו. של יפי כאבו. של כאב יופיו. של מליצתו המסתירה את השמש. אני רוצה אותו כאן, עכשיו, מול האנשים המוגדרים כהמומים, מסביר, מתפתל, מסביר למה קרה מה שקרה, נקשר במלותיו, כותב שירים במוחו, קושר כתרים לכאבו. כמה שחיכיתי לחיים גורי, אני האיש שחיכה לחיים גורי. אבל מי שמגיע הוא מישהו אחר.

הגיע איש נמוך כבן חמישים, עיתונאי על־פי מקצועו, מבוהל. האנשים ישבו אתו במעגל, בחשיכה, על מישורת חול קטנה בשוליו של תל. הוא אמר שלא היתה פאשלה, שניצחנו את המלחמה, שיש מלחמות עם יחסי ציבור טובים ושיש עם גרועים, שהוא אוהד את בית“ר ירושלים ואת החיפושיות, ושמה שהוא היה הכי רוצה זה להילחם, ושהוא השתתף בקרב על ירושלים גם ב־48' וגם ב־67' וגם כתב על כך מאמרים. הוא ביקש להתחבב על האנשים. אוהד בית”ר ירושלים. מבוגר ומבוהל. והבהלה ניכרה בקולו ובנשימתו הבלתי־מסודרת. תשמעו ממני, אמר, ניצחנו את המלחמה, ב־48' היו יותר קורבנות. האנשים לא ענו לו ולא התווכחו אִתו. האנשים ישבו אתו על־פי פקודה. על החשיכה הקלו הכוכבים והלבנה. כשם שאני רוקד כנגדך ואיני יכול לנגוע בך, כך לא יוכלו כל אויבי לנגוע בי לרעה. קידוש הלבנה. הוא ניסה בחשיכה הזאת ללכוד את מבטי האנשים כשמבטו עובר מאחד לאחד. בית""ר ירושלים. היינו יכולים, הוא גילה לנו, להתקיף ראשונים אבל אז היו אומרים שאנחנו תוקפנים ואימפריאליסטים, אתם יודעים. בסוף רוב משפטיו הוא אמר, תאמינו לי.

מישהו מהאנשים חפן אבנים וחול והטילם בזריקת וו על ראש המסביר. האבנים הקטנות פגעו בו. ראינו שפגעו בו. והוא העמיד פנים כאילו לא. חינכו אותי שמגיע לי הטוב ביותר, ואז, בשעה האמיתית, כשאני כבר מחכה לטוב ביותר, אני מקבל תחליף גורי שאינו שומע את הרוח הבוכה בין הקרע לקריעה. פאשלה. האיש אמר, מה שחסר לבית""ר ירושלים זה רוח צוות גם כשהם מפסידים, תאמינו לי. עוד חופן אבנים קטנטנות נחת על כתפיו. האיש ניסה לגלות את הזורק, ללא הצלחה. תראו, הוא אמר, אתם עשיתם את המקסימום, זה בטוח, נלחמתם כמו אריות, תשמעו ממני, אני יודע, יש דיווח, זה לא 48' שלקח לפעמים שנה עד ששמעת משהו ממישהו. אתם יכולים להיות גאים בעצמכם, הוסיף ואמר, כשהוא מנסה לפחות ללכוד את מבטו של אחד האנשים, בלי הצלחה. ממש גאים בעצמכם, כן, כן, תאמינו לי, גאים ולא מתוסכלים. אם יש לכם שאלות, אני מוכן לענות. מדי פעם, כשדיבר, נמלטו מגרונו צחקוקים קלים, שהיו, למען האמת הרפואית והפסיכולוגית, משונים למדי והסגירו מצוקה נפשית ואולי אף צורך באשפוז תקופתי.

אחד האנשים שאל אותו אם הוא יודע לשיר את אין צדיק כבן עמרם, מזמור שהקהל שר בבית־הכנסת בשמחת־תורה וכולו הכרה בייחודם המוחלט של הקב“ה, של עם ישראל ושל תורתנו. האיש אמר, בטח, אמרתי שאני לכם שאני ירושלמי ויש לי יחס חם לדת אפילו שאני לא דתי וכל זה, אבל בכל־זאת, אתם יודעים. והחייל אמר לו, אז תשיר. האיש אמר, מה? מה?! החייל חזר ואמר, אז תשיר. וחזר ואמר, אז תשיר, בית”ר ירושלים, אז תשיר. האיש ידע שאנחנו מתוסכלים ואולי אף המומים מהמלחמה ומישהו אולי הסביר לו שייתכנו תופעות של אלימות. הוא רצה לומר משהו, אך קודם שיצאו המלים שסבבו בחלל פיו, יצא אותו צחקוק משונה, שהתארך הפעם מקודמיו. והחייל שאל, בית""ר ירושלים, מה מצחיק אותך?!

החייל נעמד במרחק שני מטר מהמסביר שישב על הקרקע כשרגליו מקופלות וכרסו על שוקיו. המסביר התחיל לשיר את אין צדיק, כשהוא יושב. החייל ביקש ממנו לקום על רגליו לכבוד אין צדיק. הוא קם והחל לשיר מההתחלה, יודע את המלים, מסלסל, מביט אל מעבר לחייל שעמד מולו, רועד מעלבון, מפחד, פחד פיסי, מקווה שמי מהחיילים יפר את הטקס המשונה הזה, מרחם על עצמו. והחייל אמר, יופי, בית""ר ירושלים, באמת יופי, והתיישב על הקרקע. המסביר, עדיין עומד, השמיע צחקוק ארוך שלא נענה לפקודת המוח להפסיק. מדי פעם, תמיד במפתיע, אני נזכר בצחקוק המשונה הזה, ואז, לפעמים, אני מוצא את עצמי מצחקק. החייל ענק הגוף, שלו ראש קטן במידה מפתיעה, שמוצאו באחת הרפובליקות הסובייטיות, שהחלום הציוני עשאו תושב כפר הררי, ניגש אל המסביר שצחקוקו הלך וגווע, חיבק את כתפיו ואמר לו, אתה בן־אדם טוב, אל תפחד אני ישמור עליך. והמסביר, אשכנזי ירושלמי, שרוב מכריו בבואות שונות של חיים גורי, נבעת מהמחשבה שהוא צריך מישהו שישמור עליו. וכיוון שנבעת החל אותו צחקוק, שכמעט גווע, גובר והולך, סובב סביב עצמו במהירות ונפלט אל החלל.

החייל, עדיין מחבק את המסביר שאך זה הבחין בראשו הקטן עד כדי משוּנוּת של החייל, אמר לו, זה שיר טוב “אין צדיק”, זה גם נגד מחלות ושדים, שיר באמת טוב. והמסביר רצה לומר שאין זה שיר אלא מזמור, וכיוון שרצה לומר משהו כזה לחייל תלה בו את מבטו, ואז חזר והבחין בראשו הקטן עד כדי מופרעות, ואז, מבועת כולו, התחלף לו הצחקוק בצווחה. כל זה נמשך בסך הכול דקות ספורות, והמסביר, בכוחות נפש אחרונים, שאל אם למישהו יש שאלות. רוב האנשים, חיילי מילואים, אחי גיבורי התהילה, לפיד האש, מחסום הפחד ויורשי יהדות השואה, התפזרו ונבלעו בחשיכה.

החייל התיישב ליד המסביר, כשהוא ממשיך במקום בו הפסיק, ואמר לו, אין צדיק זה גם נגד מחלות ושדים. השניים ישבו כך שעה ארוכה. החייל שלא קלט את שם המסביר, קרא לו, מדי פעם, כשם פרטי ומשפחתי, בית“ר ירושלים. תראה, אמר לו החייל, אני כבר בזבזתי עליה אולי יותר מארבעים אלף לירות וגם לאחותה הגדולה קניתי מתנות וגם סיגריות וקוניאק לאח שלה, אבל היא לא אומרת כן ולא לא. והמסביר, שביקש את נפשו להיות במקום אחר, שאל, מי? על מי אתה מדבר? כשהוא מתאמץ שלא להניח את מבטו על גולגולתו הקטנה של החייל שדמתה לתפוח המונח על כתפי מקרר. הגולגולת הפחידה אותו עד שנאלץ ללפות בשתי ידיו את ראשו שלו ולהציבו בגובה נמוך על־מנת שמבטו לא יתרומם ויפגוש את הגולגולת הקטנה. החייל, שזיהה את לפיתת הראש כהשתתפות בצערו שלו, אמר למסביר, אתה בן־אדם טוב, בחיי, בית”ר ירושלים, יש לך לב. והמסביר חזר ושאל, מי? על מי אתה מדבר? והחייל הוציא תצלום, פשט את ידו והציגו מול אור הלבנה. בתצלום נראתה נערה כבת ארבע־עשרה, גבוהה, צנומה, לרגליה סנדלים וגרביים ועל גבה תיק לימודים, והחייל אמר, זה מרים, אני רוצה להתחתן איתה ואמרתי לה שאפילו שאני מבוגר עליה אני יכול להוכיח שבעשר שנים שעברו הגוף שלי לא השתנה כלום, אותו גוף, אותו שרירים, הכול יהיה בסדר, הראיתי את זה גם לאחיה הגדול שהוא דווקא מבסוט ממני. החייל ביקש מהמסביר שיביט בתצלום. ואז, כשהמסביר רצה לקחת את התצלום, השתחרר ראשו מהלפיתה הכפולה בה היה נתון ומבטו זינק ורותק אל גולגולתו הקטנה של החייל, ומיד פרץ מגרונו של המסביר אותו צחקוק, כשלעצמו מובחן למדי כצחקוק, אך נלוותה לו עכשיו היסטריה ממשית. החייל, שבמשך ארבעים שנותיו למד לחיות עם גולגולתו לא שיער שסיבת הצחוק היא הגולגולת, והאמין שהסיבה היא מראה בחירת לבו בת הארבע־עשרה, והוא חבט בכף־יד פתוחה באחורי ראשו של המסביר. החבטה הבלתי־צפויה הגביהה את המסביר מהקרקע והדפה אותו עד שהשתטח בגובה הקרקע. המסביר גילה תושייה רבה כשהעדיף לא לזוז ולמעשה השים עצמו כמי שהחבטה הרגה אותו. וכך, צמוד לקרקע, האזין לפעימות לבו ולשתיקת האדמה ולקשר הגומלין שביניהן. ייתכן שניסה לנחש מה חיים גורי היה עושה עכשיו במקומו. אני, על כל פנים, ניסיתי לנחש. אבל, כצפוי, לא הגעתי למסקנה ברורה מלבד זו שרק חיים גורי הוא חיים גורי ושלא המסביר ולא אני יכולים לנחש מה גורי היה עושה, ושזה ההבדל העצום והנצחי בין מקור לבין תחליף.
",ספרות עברית חדשה
אדם ברוך,אינדאני בשמש,"היינו בכביש הישן אחרי כפר הרא""ה בכיוון חדרה, באוטובוס מאסף, והאסיר אמר, הערבים בכפרים עושים את זה עם עיזות, ושאלתי אותו, צריך להיות ערבי בשביל זה? והאסיר אמר, אתה אוהב ערבים, או מה? אמרתי לו שרק שאלתי. האסיר אמר, כן, צריך להיות ערבי, אני יכול לספר לך הרבה עליהם, לא תאמין. אמרתי שאני לא מעוניין, והאסיר אמר, אתה אוהב אותם, מה. האוטובוס היה כמעט ריק. בנסיעה אִטית, מתחנה לתחנה, ליוויתי את האסיר לבית־הכלא, לריצוי שבעים יום. בדרך סיפר על הכפר. האנשים שם היו תמימים ודתיים והיתה פרנסה. לא הכרתי אותו קודם. בבוקר, לפני שעתיים, אמרו לי לקחת אותו לכלא, נתנו לי שוברי נסיעה, ומי שמסר אותו אמר, תחליף פוזה, הוא לא יברח, הנֵפל הזה, הייתי תולה אותו מהביצים.

הוא ישב ליד החלון, ומהצד אפשר היה לבחון אותו. שר לעצמו בגעגועים קטעי תפילה, פזמונים פופולריים וסיסמאות מסחריות. כשהנהג הדליק את הרדיו, הוא הצטרף לרדיו. נגינת הגעגועים שלו היתה זרה.

האסיר אמר, אני לא יברח, מלה מלה, לא שובר אותה… אתה מתל־אביב? אמרתי שכן. האסיר שאל, נשוי? אמרתי שלא. האסיר אמר, אני כן, הכי טוב זה כשאתה צעיר, עם הרבה כוח, עוד לא הוצאת אותו, אבל צריך לשמור, איך זה אצלכם? אמרתי, מה זה אצלכם? האסיר אמר, שמה, בתל־אביב, מוציאים את הכוח אצל זונות, כולם זונות, מה? אמרתי שכן, והאסיר אמר, אם אתה לא מתחתן צעיר, אתה מסתבך ולא חוסך כלום, הכול הולך. בבוקר, כשקיבלתי אותו, הוא הובא מחדר המעצר, בריצה, בסרבל עבודה, חבוש קסקט. עד ליציאה הוא ישב תחת אחד העצים. הגזע היה מסויד, והסיד סימן פס לבן על חולצתו. אמרתי לו, אתה מסומן. והאסיר אמר, לא, אני חנוק. האיש שהביא אותו מחדר המעצר אמר לו, אתה מבייש את המדינה. האיש היה מגולח למשעי, לחייו שרוטות ואספלנית קטנה הודבקה לפצע גילוח בצווארו. הזיע והזיעה ניגרה על פתח חולצתו. הוא אמר לאסיר, בכל אשם בן־גוריון, תגיד לו תודה שבכלל נשארת בחיים. והאסיר אמר, תודה, והאיש אמר, ממי אתה חושב שאתה עושה צחוק? ועמד לבעוט בו. והאסיר אמר, אם אתה בועט, אתה בר מינן. האיש אמר, אני מרחם על נשמתך. והאסיר אמר, ככה יותר טוב.

בדרך האסיר אמר שהוא לא יודע איך זה קרה. לא העירו אותו, הוא ישן, היתה בדיקה, תפסו אותו וזהו זה. אמרתי לו שזה קורה, והאסיר אמר, לא אכפת לך ממני, מה. אמרתי לו שלא. הוא אמר, ככה יותר טוב. אמרתי לו, ככה באמת יותר טוב. והוא אמר, עכשיו אני יודע מאיזה צד אתה. אמרתי לו, אתה לא יודע כלום. לא מאיזה צד ולא כלום. האסיר אמר, אני רוצה לעבור רגע דרך הבית. אמרתי לו, אתה יודע שאני לא יכול. הוא אמר, אתה יכול, כי אתה אדיש. אמרתי לו, אם תברח, אני יורה. הוא אמר, ברגליים? אמרתי, בהתחלה ברגליים. והוא צחק ואמר, אני יראה לך איפה לרדת.


מהכביש עד לכפר הובילה דרך עפר כבושה, כשמשני עבריה שדות. בין השדות היו שוליים של כעשרים מטר, ועכשיו, בקיץ, הם היו חרבים וסדוקים. פה ושם היתה שלולית קטנה עומדת, או קטע בוץ, בעיקר ליד הברזים. אחרי דקות אחדות נראו, במרחק קצר, ראשוני בתי הכפר, מסודרים כקוביות משחק במרחקים פחות או יותר שווים. האסיר אמר, אתה לא צריך לדבר שמה כלום. אמרתי לו, אין לי מה להגיד. הוא אמר, ככה יותר טוב, זה לא האנשים שלך.

תינוק שיחק בפתח הבית. האסיר הרים אותו, ואז נערה פתחה את הדלת ויצאה קדימה. לפתח היו שתי דלתות. האחת דלת עץ, שהיתה פתוחה. האחרת, הפנימית, דלת רשת. הבית היה מוגבה על עמודים בגובה מטר בערך. האסיר אמר לי, תחכה בחוץ, ולנערה אמר, תיכנסי פנימה. הנערה נכנסה. צעיר ומבוגר הגיעו מאחורי הבית. האסיר חיבק את המבוגר ונישק אותו, והושיט לצעיר כף ולחץ את ידו, שחרר את הלחיצה, טפח על כתפו, מישש את פניו. הם דיברו בשפה זרה, בקול מתנגן. המבוגר הצביע עלי, והאסיר אמר בעברית, חבר. נכנסנו לבית. בפרוזדור אמרתי לו, יש לך רק כמה דקות, והוא אמר, יש לי שבעים יום, וצחק. הנערה הביאה קוניאק וסיגריות אמריקאיות ועוגיות שצבען חום־לבן. הבית, בפנים, היה מוצל, אבל החום היה כבד ורבץ בחדר. האנשים שתו קוניאק, עישנו ודיברו באותה שפה זרה. הנערה עמדה בפתח החדר, בשמלה דקה, והאור שבא מאחוריה כאילו דחף אותה קדימה. שערה אסוף ומתוח לאחור, ובמרכז המצח מצוירת נקודת־חן אדמדמה־חומה עם פירורי צבע זהב קטנים, שנצצו. הידיים שלה שמוטות, והשמלה מתוחה על בטן שהחלה מתעגלת, שנראתה כמו נפרדת מגוף הנערה.

המבוגר והצעיר הלכו. השמש עמדה במרכז השמיים. הבית היה בן שני חדרים, מטבח ושירותים. בחדר שישבנו בו היתה ספה, משני צדיה שולחנות קטנים ולפניה שולחן עגול. תחת זכוכית השולחן הגדול הושחלו תמונות משפחתיות, קבוצתיות, ותמונות של יחידים. הנוף בתצלומים היה בחלקו ישראלי ובחלקו זר. קירות החדר עירומים, צבועים בשני צבעים, לבן וּורוד, דוגמה קווית מרושתת מתפשטת על שני משטחי הצבע. האסיר הסיר את הקסקט וגילה ראש קטן מכוסה שיער קצר וצמרי, ואמר לי, זה ייקח כמה דקות. הנערה נכנסה לחדר השני. השירה בתנועת רגל את סנדליה, ושמענו אותם נחבטים ברצפה. אחרי־כן, התיישבה על המיטה שחרקה תחתיה. אחרי־כן, פתחה רדיו שגבר על הקולות האחרים. האסיר אמר, עשר דקות. אמרתי לו, עשר דקות, והוא אמר, עשר דקות.


דרך העפר הכבושה המרכזית חצתה את הכפר, ובסופה הגעתי אל מרחב שדות שהתמשך לכל מלוא העין. מנקודת התצפית שלי, המרחב נחלק למספר גבהים. מנגד, מקצה שדה־הראייה, התגלגלו לעברי כדורי אוויר הזוי ומתעתע, שיבשו את קנה־המידה וקו האופק התקרב והתרחק במהירות. ישבתי על המדרגות המוצלות של בית־התרבות. מבעד לחלון המרושת ראיתי גבר רכון על השולחן. אחרי כמה דקות הבחין בי. הסתכלנו אחד בשני דרך הרשת. צמצמתי את צמצם העין והראש שלו הפך לראש של תרנגול־הודו. קבוצת נערות עברה ממול, עם תיקי בית־ספר, צוחקות. הפניתי אליהן את ראשי, וכשהחזרתי אותו, האיש לא היה עוד בחלון. הוא יצא אלי ואמר, אני עובד פה חצי משרה. בחדר התרבות היה שולחן ארוך ומצִדיו ספסלים. על השולחן מאפרות פלסטיק בצבעים שונים עם ציורים של סמלים וכתובות של חברות מסחריות, של משווק יינות, של יצרן ציוד מכאני כבד, ועוד. על הקיר תלו הודעות, קישוטים, תצלומים מודבקים לקרטון ירוק. האיש אמר, יהיה טוב. אמרתי לו, אלוהים איתנו, והרגשתי בחוסר ההגינות שבזה. האיש צחק ואמר, כן, בטח. ואז הרגשתי יותר בסדר. האיש אמר, יליד הארץ, בטח? אמרתי שכן. האיש אמר, רק החיילים, והקטנים יותר פה, נולדו פה, בארץ. הצבעתי על לוח המודעות ושאלתי אותו, מה היום? הוא אמר, שיעור בחוכמת חב“ד, והצביע על המשבצת המתאימה בלוח. ליד הלוח, על נייר משוכפל, הודבק נוסח תפילה מיוחד לשלום יהודי רוסיה. האיש אמר, שאחד מבניו לומד בישיבה של חב”ד. אמרתי לו שזה בטח טוב, והוא אמר כן, בטח, אבל זה על חשבון האחרים… וגם הוא מתרחק שמה מהחיים, אבל דתיים יותר טוב מכלום, לא?

הדפתי את דלת הרשת ונכנסתי לבית. קודם, מהחצר, ראיתי את הנערה ניצבת בחלון, שׂערה משוך לאחור, שקטה. היא הצביעה לעבר החדר השני. האסיר שכב במיטה מטושטש, חצי־ישן, רטוב מזיעה, בפישוט איברים, שואף בפיו אוויר ושורק מאפו. בקצה של כל אחת מכתפיו התקבץ שיער קשה ומתולתל, שחור מאוד, שנראה כשיח קטן. על הקיר תלו שטיח צבעוני שתיאר ציד שועלים, ושטיח שתיאר נערה יושבת תחת שמשייה על שפת נחל. האסיר פתח עין ואמר, בית־המקדש… בית־המקדש… והביט בתקרה. אמרתי לו, יש לך שתי דקות לזוז, אינדיאני. האסיר אמר, זה מהדרך, לא יכולתי להחזיק איתה הרבה, הייתי יותר מדי מלא. הגוף שלו היה רזה ושרירי מאוד והזכיר עז הרים. אמרתי לו, יש לך שתי דקות לזוז. והוא אמר, מספיק מלה אחת שלי האנשים פה גומרים עליך, וצחק. הוא קם, התלבש, ויצאנו לחדר הקדמי. הנערה לא היתה בחדר. דרך החלון ראינו אותה מתרחקת. הוא אמר, בסדר, זזים. שאלתי, לא תגיד לה שלום? הוא אמר, ככה יותר טוב. שאלתי, זהו זה? והוא אמר, כן, זהו זה, ככה יותר טוב, היא הולכת עכשיו אצל אמא שלה, איפה שהיא צריכה. אמרתי לו, אתה חזק עליה, והאסיר אמר, אני הכי חזק עליה, אבל עכשיו לא יכולתי להחזיק, והיא כל הזמן הסתכלה לי בעיניים כמו פרה. אמרתי לו, יכול להיות שבכלל לא צריך לקחת אתכם לצבא, מספיק חודש אימונים, שייתנו לכם נשק ותישארו כאן. והוא אמר, עכשיו אתה מדבר.

בדרך העפר, לכיוון הכביש הראשי, עברנו ליד בית־הכנסת, שבראשו התנוסס נס מורכב ממגן־דויד ומלוחות־הברית. אמרתי לו, לא תיכנס להגיד שלום לספר תורה. הוא צחק. אמרתי לו, תיכנס, למה לא, אל תתבייש, והוא אמר, אתה חושב שאני בן־אדם קדמון או משהו כזה. אמרתי לו, תיכנס, תיכנס, אפילו אם אני רוצה אין לי למי לספר את זה, תיכנס. הוא צחק והתחיל לשיר משהו מסדר הושענות, בקול בוכים, אדון המושיע בלתך אין להושיע, גיבור ורב להושיע. וכשהוא מאריך ומותח את הסיומת “שיע”, אמר, עכשיו אני בורח, והתחיל לרוץ. רץ מהר, בקצב אחיד, בתנועות קצובות, כמו אתלט מיומן, לאורך הכפר לכיוון הכביש הראשי.


כשהגעתי לכביש הראשי הוא כבר ישב שם, ליד תחנת האוטובוס, מחכה לי. בדרך אמרתי לו, האשה שלך יפה, והאסיר אמר, זה לא חשוב. ואחרי־כן הוא אמר, אתה חושב שאני אינדיאני, מה. אמרתי לו, אל תעשה בעיות. האוטובוס היה מלא. הוא התחיל לדבר בקול רם, והאנשים הביטו בנו. אמרתי לו, אל תעשה בעיות. הוא הגביה את קולו. בין הנוסעים הסתמנה קבוצה קטנה, אלימות נדחסה באוויר, ואחד מהם שאל את האסיר משהו, והאסיר ענה לו באותה שפה זרה. הנוסעים האחרים לא התערבו. האסיר אמר, אתה חושב שאני אינדיאני, מה. אמרתי לו, אל תעשה בעיות, אני לא חושב כלום. והאסיר אמר, אתה רק עושה את העבודה שלך, מה, ואמרתי לו, אתה יודע שכן. האסיר אמר, אתה מניאק… אתה נותן לאינדיאני עשר דקות עם הבחורה ורוצה לראות אותו אומר שלום לספר תורה, מה. אמרתי לו, תשכח מזה. מישהו שאל אותו משהו בשפה זרה, והצביע עלי. האסיר אמר, מלה שלי והם גומרים עליך. אמרתי לו, לך זה לא יעזור, מזה אתה כבר לא תצא, והוא אמר, נכון, ואמר משהו למישהו שצחק ומחא כף. עוד ההוא צוחק והוא יורק ליד הרגל שלי, והאסיר אמר, עכשיו נראה אותך. אמרתי, לא תראה כלום.

בשביל המסויד שהוביל לשער הכלא, הקפצתי אותו מאחור עם הברך. הוא הסתובב ואמר, זה מה שאתה יודע. אמרתי, זה מה שאני יודע. מביתן הכניסה יצא לעברנו סוהר מתוח, ואמרתי לו, אתה יכול לשחרר את הבטן. האינדיאני הזה שקט כמו כבשה.
",ספרות עברית חדשה
אדם ברוך,אני ציפור קטנה,"האשה צחקה בטוב לב, כאשר האיש אמר לה, בשפתם, תראי כמה שאנחנו בעצם מכוערים. והאיש שאל, שמעת אותי, מה מצחיק? והאשה אמרה, עזוב, נכון שאנחנו מכוערים, אבל זה לא משנה כלום. האיש עשה שפתיו כעין משפך ושלח לה נשיקה, מעבר לשולחן. האשה, לחייה וסנטרה ואפה מאופרים בכבדות, קלטה את הנשיקה במין תנועת חן, מניעה את ראשה לכאן ולכאן. אלוהים עשה אותנו בשביל שיהיה לו קצת ממשהו לצחוק, האיש אמר. והאשה אמרה, כמה שאתה חכם. האיש שתק, והאשה הוסיפה, יכול להיות שאתה מספיק חכם בשביל שנינו. בשעת ערב זו, יושבי בית־הקפה צפו בתקציר שידורי האולימפיאדה, בעוד המרכז המסחרי הזה מתרוקן מאדם. האשה הוסיפה, ולחשוב על זה שרק לפני חודש הכרנו דרך משרד שידוכים… אני ומשרד שידוכים? מי היה מאמין?! והאיש אמר, עובדה, גברת, עובדה, לא בושה גדולה. האשה הוציאה מארנקה מראה קטנה ובדקה את פניה. האיש הצית סיגריה. מבט לחדשות החליף את תקציר האולימפיאדה. תצלום של עייזר וייצמן מילא את המסך. האיש אמר, אני הצבעתי בשביל דוקטור בורג… בכל־זאת הוא נראה כל־כך אירופאי, והאשה אמרה, אתה הלוא קצת דתי לא, אם אני מבינה נכון… אז פשוט הצבעת בשביל הדתיים, ולא בשביל האירופאיים, לא? והאיש, מביט באשה כמי שנהנה מגורל טוב משלה, אמר, כן, בדיוק.

האיש שאל, נלך? והאשה שאלה, כן, לאיפה? והאיש צחק, לאיפה הולכים בני ששים ושבע, מהגרים חדשים, במקום כזה, בעשר בלילה? האשה אמרה, לאיפה, לאיפה? והאיש אמר, להתחבא אחד בתוך השני, לסגור חזק את הדלת… לקום חי או מת בבוקר. האשה צחקה, והאיש שאל, מה את צוחקת? האשה אמרה, שאני יבכה? והאיש אמר, לא, לבכות תמיד יש זמן.

האשה הציעה שיבקרו את בנה ואת אשתו. האיש לא הביע דעה. הלכו לאורך הרחוב הראשי, עוצרים מדי פעם ליד חלונות־ראווה, מביטים בשעונים, בתכשיטים, במוצרי אלקטרוניקה. האיש קינח זיעה במטפחת לבנה, מדי פעם מסיר את מגבעתו ומספיג את שוליה הפנימיים הנספגים זיעה. כך וכך, מצא עצמו מובל על־ידי האשה הזאת, זרועה שלובה בשלו. כשעצרה, והסמיכה עצמה לחלונות־הראווה, בחן אותה, מנחש את גופה. בכניסה לדירת הבן, מצאו עצמם במסיבה של אנשים צעירים. האיש, מוטרד ועייף, התיישב על שרפרף מוגבה, שניצב בכניסה, מניח לאשה לפסוע פנימה אל החדר המרכזי. לאחר דקות אחדות, האשה חזרה לחדר־המבוא, מלוּוה בבנה. האיש הביט בבן וראה את עצמו, כפי שהיה לפנים, בצעירותו. בעיניו, דבר ישראלי לא היה בבן הזה. וכך, בעיניו, המקום הזה היה כמובלעת של ארצם. כיוון שכבר פגשו זה את זה, התיר לעצמו הבן חירות נימוס קלה מאוד, ומשך אותו למרפסת הדירה, תוך שהם נדחקים בין האנשים, עוצרים קצת ולוחצים ידיים, או מזדהים תוך מלמול בפני מכרים חדשים. במרפסת, נשענים קצת על מעקה ברזל מצופה עץ חום, בחנו זה את זה, עד שהבן שאל, בשפתם, איך באמת אמא? האיש לא ידע מה יענה לו, ובחר שלא להקל עליו, ואמר, באמת, אני לא יודע עליה הרבה. הבן צחקק ואמר, אבל, מה שיש, מה שאתה יודע ומה שאתה ככה כבר רואה הוא בסדר, זה בסדר, לא?

והאיש הבין מה שממילא ניחש, שזה מבקש לשמוע משהו שיקל עליו את מעמסת אמו, ואמר לו, כן, מה שאני יודע וככה רואה עליה הוא דווקא בסדר, למה לא. הבן השתהה קצת, ולאחר־מכן אמר, אמא אמרה שאתה קצת דתי. האיש לא הגיב, והבן הוסיף, דתי זה דווקא טוב. האיש לא הבין כיצד אלה עשו אותו דתי או קצת דתי, אבל לא מיחה. נוח היה לו בכלום הזה שהוא מעין דתיות של אדם שאינו דתי כלל, ורק מתוך הרגל משמר מנהגים אחדים של עדתו. לחות כבדה אטמה את האוויר והאיש אמר לבן, אני לא מרגיש טוב, באמת. הבן, מחייך, אמר, אמא כבר תטפל בך. לאיש לא היה כוח להגיב. הבן ליווה אותם לפתח.

האשה העלתה אותו לדירתה הקטנה. האיש שאל, יש לך מרפסת? לא, האשה אמרה וצחקה, יש לי אותך. האיש שתק. צרבת ומיאוס עצמי חזקים תקפו אותו. האשה, מיד, ניסתה לעמוד על מחלתו כשהיא מאריכה ומפליגה בסוגי מחלות. כאלה שסיבתן זקנה, כאלה שסיבתן תזונה לקויה וכאלה שסיבתן סתם ניוון. הניחה אותו על ספה כתומה כשמעליו מראה גדולה נתונה במסגרת עץ מסוגננת, ויצאה לחדר סמוך קטן שרובו מיטה גדולה. חזרה ממנו ולגופה חלוק בית פרחוני. ישבה לידו, קמה, יצאה למטבחון, חזרה ובידה מים קרים ומגבת קטנה. הפשיטה אותו בעדינות עד שנותר בגופייה ובתחתונים. בשרו הרפה מקופל ומתקפל ושוקיו מחוסרות השרירים נשפכות להן, מעליבות אותו. האיש אמר לה, אני מכוער, נכון? והאשה אמרה, גם אני. נעמדה, פתחה קצת את חלוקה ואמרה, הנה, גם אני מכוערת, תראה, אין דבר, אנחנו עכשיו ביחד. האיש עצם את עיניו. האשה התיישבה לידו ואמרה, אין דבר, אתה בן־אדם דתי, זה טוב, ויהיה לנו טוב ביחד, תראה, אתה עוד תראה. האיש נרדם, שומע את האשה שהלכה לחדרה ונשפכה במיטתה שרה לעצמה שיר ילדים, בשפתם, שהבית החוזר שלו הוא: אני ציפור קטנה וכנפי יפות, עם השמש אתעורר רטובת טל.
",ספרות עברית חדשה
אדם ברוך,"בלום, מי אם לא בלום","האשה מצאה את חלפן הכספים בלום יושב בכיסאו מת. מחלון משרדו, במבט צִדי, ניתן היה לראות את שוק תשמישי הקדושה שליד בית־הכנסת הגדול. האשה עמדה לצעוק, החניקה את הצעקה, חסמה את פיה בידה. חלפן הכספים בלום היה בחליפה השחורה שנהג ללבוש בימים טובים. במבט ראשון, מאחור, קשה היה להבחין שהגולגולת מרוסקת. לאחר שתי דקות, האשה החלה לצעוק. כעבור כחמש דקות, אנשים שהגיעו מהמשרדים הסמוכים וממבוא המדרגות מילאו את משרדו הקטן של בלום. כתב שידורי ישראל, באותו ערב, מסר שהמשטרה קושרת את הרצח לעסקאות מטבע זר. הירש בלום, בנו של חלפן הכספים, שמע את הידיעה במכוניתו, חוצה את הרמזור שלפני בורסת היהלומים. נאגִ’י דויד, חלפן כספים, שמע את הידיעה במשרדו מטרנזיסטור.

האשה עזבה את חדרו של בלום המת לפני שהמשטרה הגיעה. יצאה מבניין המשרדים ובהליכה אִטית פנתה לכיוון בית־הכנסת הגדול, בוחנת מדי פעם את בבואתה בחלונות־הראווה. כתב שידורי ישראל הקדיש לפרשת רצח חלפן הכספים כעשרים שניות. המהדורה הוקדשה למערכה בחזית הסורית, יום כיפור 1973. הירש בלום החנה את מכוניתו במגרש החנייה של בורסת היהלומים ונשאר יושב בה כשמבטו נעוץ בחשיכה המתעבּה בה נעו מדי פעם אוטובוסים שיצאו מהחניון הסמוך. נאג’י דויד, חלפן כספים, כיבה את האור במשרדו ונשאר יושב בחשיכה, מביט אל הרחוב הריק.

בלום נרצח בן ששים ושש. האשה חצתה את אלנבי, פנתה לאחד העם, נכנסה למכונית חונה בפינת נחלת בנימין. במכונית ישבו גבר ואשה. נכנסה למושב האחורי ואמרה, הוא מת, גמור, הראש מפוצץ… ניסע עכשיו לנאג’י. הגבר שאל, השוטרים כבר באו? והיא ענתה, ראיתי אותם נכנסים. הגבר התניע את המכונית, והיא אמרה, סע, סע לנאג’י.


את הידיעה על רצח חלפן הכספים בלום, שמעתי באמצעות רדיו טרנזיסטור בביר גפגפה. בלום, אמרתי לעצמי, מי אם לא בלום גולגולת מרוסקת. ביר גפגפה היתה חשופה וצהבהבה באור היום. נשענתי על קיר סדנת רכב מוצלת, מֵצן את גופי. אני זוכר שצחקתי. שהצחוק הפחיד אותי. שניסיתי להחניק את הצחוק. חשבתי על חלפן הכספים נאג’י, שותפו לעת מצוא של בלום. על כך שהוא מבוהל עד מוות. על כך שהרצח נותן לו קנה־מידה אמיתי. חשבתי על הירש בלום, בנו של בלום המת, שהיה בורח לולא היה חייב לקבור את אביו המת. עצמתי את עיני ועל מסך הטלוויזיה של מוחי הופיע אוצר כתרי וטסי התורה של החצר החסידית מערלישר, הנמצא סגור בדירה ריקה באחד הפרברים הירושלמיים החדשים. קרוב לשלוש מאות כתרי תורה וטסים, עשויים כסף, בדירה אחת. מחצר מערלישר כולה השאיר הצורר הנאצי רבנית קשישה אחת, דודן המתגורר בברוקלין, ודודן רחוק ומנוכר לחסידות המתגורר בישראל. בלום המת היה הדודן הישראלי. האוצר הוערך בארבע מיליון דולר.

באותה תקופה התגוררתי בניו־יורק, ועסקתי, בין השאר, עם יהודים שסחרו בכתרי תורה ובטסים, בתשמישי קדושה פלֵיטת השואה היהודית. עשרה סוחרים יהודים מפוזרים ונעים על פני העולם ריכזו בידיהם את רוב המסחר הבינלאומי בתשמישי הקדושה שמצאו דרכם תוך כדי המלחמה ולאחריה אל העולם החופשי, היהודי. סביב עשרת הסוחרים סבבו עשרות מתווכים יהודים. חצרות חסידים מתות ובתי־כנסת חרבים המשיכו, גם בשנת 1973, לנוע בארגזים סגורים בין אירופה לישראל ולארצות־הברית. הון עתק במזומן החליף ידיים. הקונים היו יהודים פרטיים שביקשו לשמר את הזיכרון, או מוסדות יהודיים שזה ייעודם. לעתים, היו הקונים היורשים החוקיים עצמם. מדי פעם, ניסו סוחרים חדשים לפרוץ לשוק היהודי הסגור הזה. לחדור אל בין הסוחרים היהודים הוותיקים. להרחיב את המעגל המהודק שחישוקיו הם הפחד, הזיכרון, הדם, השואה, הכסף. והמתפרצים האלה, בדרך־כלל, נפלטו. לחלק מתשמישי הקדושה לא היה מחיר. לא היה מחיר לערך הרגשי או לזיכרון. לאוסף חסידות מערלישר לא היה למעשה מחיר. במשך עשרות שנים האוסף היה שלם. פירוקו היה חטא. החלפן בלום פירק אותו. החלפן בלום סחר גם בתשמישי קדושה. היתה אז מעין קרבה בין יודאיקה לחלפנות. קרבה מופרכת, נסיבתית, מסוכנת. ייתכן שבאותה תקופה, בניו־יורק, הייתי הישראלי היחיד שנכנס למעגל המסחר הזה. שראה בתי־כנסת ארוזים. שהבין את השפה ואת המחיר. שראה את עשן הכבשנים הבלתי־נראה המקיף את תשמישי הקדושה.

בלום הבריח לישראל כמחצית מאוצר חסידות מערלישר. ידעתי שלמשטרה אין סיכוי לגלות את רוצחו. המצב, כך אמרה לי לאחר זמן גברת שטריקר, שהיתה פילגשו של בלום, המצב הוא שהורג את החלפנים היהודים… רק המצב… לא אנשים הרגו אותו. להלן אפוא, עדותי האישית, בגוף ראשון, והיא מוקדשת לבלום המת, לעשרת הסוחרים היהודים, לאלוקי היהודים, לחסידים המתים.


ביום השני למלחמה ראיתי את בלום ואת בנו ואת נאג’י יושבים בבית־קפה בפינת אלנבי ושדרות רוטשילד. בלום, כהרגלו, נתן בי מבט ארוך ורק בסיומו עִפעף כברכת שלום. נאג’י, כהרגלו, היה שפוך על השולחן, ומשם, מתוך השולחן, הרים יד כברכת שלום. והירש, הבן, צעק לעברי, אין דבר, הם יאכלו אותה אצלנו. המבטא שלו היה ונשאר זר והוא התכוון לסורים. ניגשתי אליהם ופניתי ישר לחלפן הכספים בלום: הדודן מברוקלין ישחט אותך כמו תרנגולת, אם לא תחזיר הכול… את כל האוסף של תשמישי הקדושה, לברוקלין. ובלום שאל, מי אומר את זה? ועניתי, הוא אומר את זה. ובלום פנה לנאג’י, ואמר, הרב נאג’י שמע?! כמו תרנגולת?! מה הרב נאג’י אומר? ונאג’י, גבר מבוגר, שמן, אמר, חאלאס, בלום, חאלאס מהרב נאג’י… זה עניין שלכם, עזוב אותי… ובלום צחק ואמר, המפתח אצל נאג’י, הוא הממונה על העיזבון מטעם בית־דין של מעלה. אמרתי לו, בלום, אני מסרתי לך אזהרה. בלום השתתק לשניות אחדות ואמר, מה, נהיית לנו פה מתווך?! ואמרתי לו, בלום, אני מסרתי לך אזהרה… כמו תרנגולת… שמעת. והירש בלום, הבן, ניסה להתערב אבל אביו היסה אותו, ואמר לי, כמו תרנגולת? מעל לראש?!

בית־הקפה התרוקן מיושביו וגם אנחנו יצאנו לרחוב. אגודה קטנה של ארבעה גברים. וכשנפרדנו, בלום אמר לי, כשתחזור לברוקלין תגיד לו שבלום כאן, ושהרבנית כאן, ושהבית־דין צדק כאן ושהתורה כאן. אמרתי לו, אתה מדבר על התורה?! ונאג’י התערב ואמר, לא יפה, אדון ברוך, אפשר לגמור בדיבורים בשקט. נפרדנו. הירש בלום עשה צעד לעברי. אמרתי לו, הם יאכלו אותה, מה, הירש גיבער. הירש לא ענה, והסתלק.


הידיעה שבלום נרצח פשטה בתל־אביב. שם, בביר גפגפה, קיבלתי את הידיעה כאיתות מעולם אחר. הגעתי לביר גפגפה מניו־יורק. המטוס לתל־אביב היה המטוס של הישראלים שנענו לצו לבם או לקוד גנטי. כשחגנו מעל תל־אביב חשבתי משום־מה על בלום. דמיינתי את בלום יושב במשרדו, כשבחוץ, בעולם, מתנהלת מלחמת קיום. בלום המת ובלום החי היו האופציה היהודית הניידת, המתנתקת, המתאחדת לשעה קלה, המשקמת עצמה, המתקפלת, העובדת את אלוקי היהודים בדרכה שלה. מי הבושם של בלום היו יקרים. אופציה יהודית בתחתוני משי תוצרת סייגון על קו אנטוורפן תל אביב ז’נבה ברוקלין, הקפדה על מועדי אכילה, על מין מסודר, ידיים רכות בעלות כריות בוהן אדמדמות, ארבע שפות, נימוסי שולחן. בלום החזיק את נאג’י כפי שהיהודים בגולה החזיקו גוי נאמן. לפעמים, כשסבלנותו האינסופית נוצלה עד תום, היה משים נאג’י עצמו צועק: מה נאג’י?! מה נאג’י כלב של הדתיים?! אדון בלום, מה?! לאחר שצעק, היה נאג’י נשפך על השולחן וממשיך למלמל משם.


נאג’י הופיע בשנת 1972 בברוקלין כשבכיסו חצי מיליון דולר במזומן כתשלום ראשון על חשבון אוסף כתרי וטסי התורה של חסידות מערלישר. נפגשנו, בלום, נאג’י ואני עם הדודן מברוקלין בדירתו הקטנה המוגפת השוכבת על הכביש הראשי. נאג’י הביט במזוודות הענקיות הארוזות היטב שהדודן הכין מבעוד יום. הדודן אמר, הכול, כלומר חצי מהחצי, כלומר רבע מהאוסף יש במזוודות, אתם יכולים לקחת. ובלום אמר בשקט לנאג’י, אל תדאג, הכול בסדר, אל תזיע, עוד מעט נזוז, ונאג’י אמר, אני לא מזיע, אבל כסף זה כסף, ובלום אמר לי, איש צעיר תפתח את העיניים שלך, רבע פולין, כל היִידן המתים, שוכבים במזוודות האלה. לא עניתי, לא לבלום ולא לנאג’י. הדירה היתה חמה ולחה ובלום היה בחליפה שחורה ובתחתוני משי. נאג’י שהזיע שאל את בלום אם זה בסדר שהוא יפשוט את החולצה, ובלום אמר, כן, ממילא כולנו ערומים מתחת לבגדים, ונאג’י שאל, מה? ובלום לא ענה לו. הדודן הברוקלינאי ניגש מדי פעם לחלון והציץ החוצה. בחוץ חלפו מכוניות ומהחלון נראו שלטי ניאון של בתי עסק. הדודן, שותק רוב הזמן, ספר את הכסף לאט. נאג’י הציע לפתוח לפחות מזוודה אחת של תשמישי הקדושה. שלא ילכלכו עלינו, אמר, ובלום אמר, הרב נאג’י, זה רק כסף, ונאג’י, שמאס בכינוי, אמר, עזוב רבי, עזוב רבי, בוא נפתח מזוודה אחת, רק אחת, ובלום אמר, זה בסדר, אל תדאג נאג’י, בלום דואג. וביידיש בלום אמר לי, זה מעל לראש של המסכן. הדודן סיים את ספירת הכסף ואמר באנגלית־יידיש, הכסף בדיוק, המזוודות בדיוק, אתם בדיוק לקחת וללכת.

בחוץ חיכתה לנו משאית קטנה ובעזרת הנהג העמסנו את המזוודות. הדודן עמד בפתח מביט בנו. בלום ישב ליד הנהג, נאג’י ואני מאחור עם המזוודות. ובלום קרא לדודן, שלום, והדודן ירק לעברו. בלום לא הגיב. והדודן אמר, לא מפרקים את זה… הכול נוסע לישראל בחתיכה אחת… בשבועה שלכם. הדודן דיבר אל בלום מבלי להביט בו. ובלום אמר, לא מפרקים את זה בשבועה שלי. הדודן חזר וירק. נסענו לשדה־תעופה קנדי. פרקנו את המזוודות מהמשאית והנחנו אותן על המדרכה. בלום אמר, עוד מעט היהודים המתים יהיו באוויר בדרך לארץ הקודש. הוא הפסיק באמצע המשפט, פנה לנאג’י, החווה כלפיו קידה קטנה, תוך פרישת כפיים תיאטרלית, והוסיף, הכול בטובו של עם הארץ ועובד האלילים נאג’י, מלך הכסף החופשי. בלום אמר זאת ביידיש, ונאג’י, שלא הבין את הנאמר, החזיר לו חיוך מלא ואמר, עכשיו, מה שאני רוצה זה להיות כבר בבית, ובלום אמר לנאג’י, מה אתה ממהר?… אתה יכול עכשיו לקנות תחתונים ממשי, פה בחנות, כמו אשכנזי, ונאג’י אמר, מה אני כבר יעשה איתם? ובלום אמר, כל מיני דברים, מה אני כבר יודע עליך.

בלום פירק מחבילת המזוודות נרתיק צד מעוגל והחזיק אותו כשמבטו מקיף את המדרכה ואת הכניסות. ואז ממכונית שעצרה כעשרה מטרים מאתנו יצא אודי שיינמן, יורד ישראלי, ופנה אלינו. בלום אמר לו, זה כאן, מצביע על הנרתיק. שיינמן הביט בי ובנאג’י ואמר, מה זה? חתונה? ובלום אמר, לא, זה לוויה. ושיינמן אמר, בלום, תפחיד את הנאג’י שלך, לא אותי, עם הלוויות שלך, ובלום אמר, אותך אי־אפשר להפחיד? למה, בגלל שהיית בצנחנים אולי?… ושיינמן שאל, מצביע עלי, מה השמוק הזה עושה כאן? ובלום אמר, הוא מייצג את היורשים, ושיינמן אמר, קיבינימט, על איזה יורשים אתה מדבר?! ובלום אמר, קח את הנרתיק. שיינמן מסר לו מעטפה ולקח את הנרתיק, פתח אותו קמעה, הסיר נייר עיתון וראה כתר תורה, העמיק את ידו ונגע בחפצים נוספים. בלום הכניס את המעטפה לכיסו, ושיינמן שאל, אתה לא סופר ת’כסף? אתה לא מפחד מאיזה קונץ קטן, מיסטר בלום?! ובלום אמר, לא, אתה לא יכול להתחבא ממני, ושיינמן אמר, למה? ובלום אמר, כי אתה צנחן ישראלי גדול כזה ומטומטם עם חולצה אדומה, בגלל זה, ושיינמן אמר, יש במעטפה ארבעים אלף דולר על הסנט, חתיכת־יהודון. בלום חיכה שתיים־שלוש שניות ואמר לו, שיינמן, זה המשלוח הראשון, אל תמהר למכור את זה, תחכה כמה חודשים, אל תשרוף את האצבעות שלך.

שיינמן חזר למכונית, התיישב ליד הנהג, הביט בנו שניות אחדות ולאחר־מכן זז. ובלום, מביט בשיינמן המתרחק, אמר, עכשיו עכשיו, האוסף של חסידות מערלישר מתפרק, עכשיו כשגם טיפוס כמו שיינמן בסיפור הזה…

לאחר כשעתיים, נאג’י יצא עם המזוודות לישראל ובלום ואני חזרנו לברוקלין. בלום התגורר במלון שהיה חיקוי לא־נלעג של מלון יוקרה. החדר כלל שתי מיטות יחיד, שתי כורסאות, טלוויזיה צבעונית וקירותיו כוסו טפטים ירקרקים. מהחלון נשקף חלק של ברוקלין. מחצית אוסף מערלישר גלתה מברוקלין. מחצית אלוקי היהודים גלתה מברוקלין. בלום שישב על המיטה פתח את תיק הצד שלו והוציא ממנו שני טסי תורה ושתי ידיים. הטסים השטוחים מקשטים את גוף ספר התורה המגולגל והעטוף, והידיים, שהן אובייקט מסוגנן דמוי יד־אצבע, משמשות את הקורא בתורה בבית־הכנסת. הטסים העשויים מכסף היו קישוטיים מאוד, מסוגננים, בחלקם העליון דמות שני אריות וארון קודש רקועים, ובתחתיתם כתובות רקועות, בשתי שורות. שורה ראשונה: תנו כבוד לתורה. שורה שנייה: שם הקהילה או העיירה. כיסוי המיטה היה קטיפה שחורה וידי הכסף נחו עליו כבארון תצוגה פתוח. בלום שתק למשך דקות אחדות למראה הטסים וה“ידיים”. ולאחר־מכן אמר, מחר בבוקר זה יהיה בהמבשר, ובאותו רגע יתחיל הציד. המבשר היה עיתון יידיש מקומי קטן, מעין עלון ידיעות פנימי של ותיקי המהגרים היהודים. בלום ארז היטב את הטסים ואת הידיים, וביקש ממני לשלוח את החבילה, בדואר רגיל, לבנו הירש היושב באנטוורפן. בלום כתב על האריזה: כלי בית. ואמר, אל תעשה ביטוח על זה, שלא יחשדו ולא יבדקו. בלום הזמין ארוחה לשני אנשים לחדרו, נטל ידיים, בירך והזמין אותי. בטלוויזיה הקרינו תצלומים ממלחמת וייטנאם ובלום נגס במזון נגיסות עדינות ואמר, כשהוא מצביע על הוייטנאמים, משפחות האדמה. יהודים מודים בתפילה לקב""ה על שהוציא אותם מכלל משפחות האדמה. ואחרי־כן הוסיף, לא הייתי נותן מוישל’ה אחד על מיליון וייטנאמים. שאלתי אותו, ועל מיליון נאג’ים? בלום צחק ואמר, אם פנחס ספיר היה יודע כמה מזומן יש לנאג’י אחד ביד, יכול להיות שהיה מתפטר. וכשהוא צוחק את צחוקו הרך, הוסיף ואמר, נאג’י נוסע עכשיו עם רבע מיליון יהודים מתים במזוודות, הוא יעביר בשקט את המכס, שליח מצווה אינו ניזוק… אל תחשוש, נאג’י לא ייעלם עם הרכוש הזה, הוא בעסק הזה לא בשביל הכסף, הוא בשביל הַשפּיל, בשביל המשחק, בגדאד משחקת את המשחק של לודג‘, אתה מבין… זה הברידג’ האחרון של היהודים המתים…

אל תרחם עלי, אפילו שהשארתי שם משפחה שלמה מתה, אל תרחם… ובלום, שישב על המיטה, נמתח לאחור, ושמתי לב שגרביו אדומים. אמרתי לו, יש לך גרביים אדומים, ובלום אמר, כן, זה במידה, לא? גברת שטריקר קנתה לי אותם. אהדתי את בלום על שקרא לפילגשו גברת שטריקר, על הנימוס המרוחק.


לאחר שבלום נסע, קיבלתי את שכר טרחתי, שלושת אלפים דולר, באמצעות גברת שטריקר בביתה. גברת שטריקר הציעה לי קפה בחדר אורחים קטן ומטופח שקירותיו כוסו ברישומים ובאקוורלים של שאגאל, ליסיצקי, כץ, ליאופולד גוטליב, סוטין, קארס, קרמיין. הצבעתי על הקירות ושאלתי, זה הביטוח שלך מבלום? וגברת שטריקר אמרה, כן, בערך, ואמרתי, אם משהו קורה לבלום? והיא אמרה, כן, אם משהו קורה לו. שאלתי אותה, מישהו יודע על זה? והיא אמרה, אתה. צחקתי והיא הצטרפה לצחוק. אמרתי לה, יש לך פה לפחות רבע מיליון דולר על הקיר, והיא אמרה, אם אתה אומר. רציתי לנקום בבלום באמצעות גברת שטריקר, בת חמישים, לבנה, מנומסת, מטופחת, ישבנים כבדים, מחוך בטן, רגליים קצרות שלהן קרסוליים דקים, בשר זרועות שופע. אין לי מושג מדוע רציתי לנקום בו. ייתכן שרציתי ליצור שותפות באמצעות בגידה והשפלה. גברת שטריקר ניגשה למטבח להכין את הקפה. נכנסתי אחריה למטבח הוורוד והמקושט ועמדתי מאחוריה, סמוך לגבה. גברת שטריקר, פניה אל הקיר אמרה, אנחנו לא מאותו הסוג. אחזתי ביד אחת בכתפה ובאחרת במותניה, מהדק את אצבעותי וסוחט בעדינות את בשרה. לאחר שניות אחדות, גברת שטריקר אמרה בקול נמוך, בסדר, עכשיו זה הזמן שלך. גברת שטריקר נטתה אל הכיור, ומעל לגבה, לאחר מחצית הדקה, ספרתי את הדולרים. שלושת אלפים על־הסנט. לאחר כשתי דקות ניתקתי את עצמי. יצאתי מבלי לראות את פניה, משאיר אותה במטבח שוטפת את פניה במי הברז.

עיתון היידיש המבשר גילה למחרת, בעקיפין וברמז, שאוסף כתרי התורה של חסידות מערלישר עושה בימים אלה את דרכו מברוקלין לאירופה או לתל־אביב. קוראי העיתון יכלו להבין שהרבנית ממערלישר אינה בדיוק שותפה מלאה לעסקה, שחלק מהאוסף נמכר על המקום בניו־יורק, ושאת הדודן מברוקלין אי־אפשר להשיג בטלפון. עוד אני מעיין בעיתון, מתאמץ להבין את שבין השורות, ושיינמן, היורד הישראלי, מתקשר ושואל בשקט קר, מי המניאק שמסר את הידיעה? אתה? בלום? מי? לא ידעתי מה לענות לו, ושיינמן אמר, תגיד לבלום שאני מוכן להחזיר את העסק, אפילו להפסיד משהו, אני לא צריך צרות עם החסידים האלה. אמרתי לו, שיינמן, סע לאיפשהו לשבוע שבועיים, לא משנה לאן, עד שהעניין פה יירגע, שלא תישאר בסוף רק עם הקטן שלך ביד. אין לי קשר עם בלום, סע לאיפשהו. ושיינמן אמר, שמוק, זה מה שיש לך להגיד לי, מאיזה צד אתה בעצם? אמרתי לו, זה מה שיש, ואני מצד היורשים. שיינמן אמר, לא מצד היורשים, מצד המוצצים, זה מאיפה שאתה, ושיינמן עוד ישתווה איתכם. שיינמן ניתק את השיחה. התקשרתי לגברת שטריקר אך לא היה מענה. התקשרתי למערכת המבשר והצגתי עצמי כמכר של בלום וביקשתי לדעת מי נתן את הידיעה וכו' וכו'. האיש שענה צחק ואמר, זה אתה הישראלי שכותב לידיעות אחרונות… אתה יודע יותר ממני. ניתקתי את השיחה. בשולי הידיעה היה תיאור של אוסף מערלישר. כתרי התורה, כך נכתב, היו בני מאות שנים, נאספו מכל בתי־הכנסת החסידיים בעיצומה של ההשמדה, והופקדו בידי האדמו""ר הזקן והוצאו בדרך כלשהי מפולין. המשלוח, כך נכתב, הגיע בדרך לא דרך לברוקלין, תוך אובדן מספר פריטים, שבמשך השנים הוצעו למכירה בתל־אביב ובלונדון. המבשר העריך את האוסף בארבעה מיליון דולר, ואת בלום העיתון הגדיר כאיש עסקים וכבן אחות של הרבנית ממערלישר. התקשרתי פעם נוספת לגברת שטריקר וגם הפעם לא היה מענה.


הייתי לבד בדירתי שבצ’לסי הוטל, מנהטן. אשתי היתה אצל קרובת משפחה בבוסטון. מחלון הדירה נשקף קטע מהנהר. על הנהר שטה מעבורת שצפרה ברווחי זמן קבועים וירתה לשמיים סלסולי עשן. העברת אוצר כתרי התורה, להערכתי, נכשלה משום ששיינמן ניסה למכור בברוקלין או במנהטן, עוד באותו יום, את חלקו ברווח קטן. שיינמן שבר את הכללים. ובלום שמכר חלק לשיינמן היה הראשון ששבר את הכללים. חשבתי על החאפר הישראלי שיינמן. הוא לא הבין מה הוא מחזיק ביד. הוא חשב שהוא מחזיק כלי כסף. הוא לא ידע שהוא מחזיק זיכרון יהודי, קמיעות של שבט יהודי שהושמד. שבט יהודי שיש לו יורשים. שיש לו קשר דם. עד היום אינני מבין מדוע חלפן הכספים בלום מכר לשיינמן חלק מהאוסף. יש לי השערה. בלום היהודי, בלום העקור, בלום המתקפל, בלום הנייד, בלום הזה בחר בשיינמן, היורד הישראלי, להיות התליין שלו. גם אם תליין עקיף. אבל זו רק השערה, ולמה לי לשער השערות. ואם כך, מדוע בלום בחר בי? ואין ספק שהוא בחר בי. שיינמן, פרי התודעה הישראלית, לא הבין שמכירת כתרי תורה מתנהלת על־פי חוקים משלה, בפרט שהם מאוסף של חצר חסידית שיש לה יורשים. שהמדובר בכתרי תורה, בפמוטים, בכוסות קידוש, בקופסאות הבדלה, בפרוכות, בטסים ובידיים – כולם מסומנים. ריח ההשמדה מעורב בהם.

הוצאתי ממגירת שולחני יד כסף ארוכה, שכולה אצבע, שנשארה ברשותי כשכר טרחה מאחת עסקות־בלום. המתכת היתה קרירה. הצמדתי אותה לעיני וצינה קלה פשטה בגופי. לאחר־מכן, התחלפה בצמרמורת קלה. לאורך היד, לאורך בטנהּ, נחרט מעשה אמן שם התורם אותה לבית־הכנסת, ביידיש. נזכרתי בפגישה הראשונה עם היהודי בלום, מתישהו בתחילת שנות ה־60, בביתו של ראש ישיבת מאה שערים, אבי אמי. בלום הביא איתו שני יהודים. היהודים ישבו בצד עוטים מעילים אפורים כבדים, מגולחים, לראשם מגבעות. בלום ייצג אותם. על השולחן היו מונחים שני טסים וידיים אחדות. לאחר שהביט דקות ארוכות בטסים ובידיים, סבא אמר לבלום, את הכסף תקבל בעוד יומיים בתל־אביב מאדם זה וזה. לאחר־מכן סבא, ראש הישיבה, השתתק. בלום הבין שעליו ללכת ושהעסקה קמה והיתה. בלום והאנשים יצאו. ואז נקב ראש הישיבה בשמה של עיירה יהודית בפולין ואמר שזה משם, מבית־הכנסת הגדול. בלום יצא כמי שמוּדע לפחיתות ערכו ביחס לראש הישיבה. החפצים הועברו למחרת למוסד שעניינו הנצחת הזיכרון. התשלום עבר מהמוסד לסוחר תל–אביבי, כשראש הישיבה מפקח על כך ממרחק, מבלי שהכסף יעבור בין ידיו. יש לזה תקנה רק במסחר, אמר לי סבא, יש דברים שתקנתם רק במסחר. והיום אני רואה פנים נוספות בבלום המת.

הטלפון צלצל. הדודן מברוקלין היה המטלפן ובתערובת של יידיש ואנגלית אמר שדעתו של בלום נטרפה, שהוא מכר חלק לבהמה הישראלית שיינמן. הוא השתמש במלה בהמה. ושהבהמה מתרוצצת עם זה בעיר, ושזו תועבה שבלום הפר את ההסכמה לא לפרק את האוסף, שבלום השתגע, שבלום חייב מיד להחזיר את הכול. כפרות, אמר הדודן, בלום יהיה כפרות, אם לא… אתה מבין מה אני אומר בכלל?! אמרתי לו, כן, אני אשכנזי, והרודן אמר, אז אתה שליח, וצחק צחוק קצר. התקשרתי לגברת שטריקר, שאמרה לי, זה מתפורר, ישראלי ששמו שיינמן התקשר איתי, הוא רוצה כסף בשביל להחזיר את הסחורה שקנה מבלום בשדה־תעופה, רוצה עכשיו, מיד… כל העיר בוערת מזה שהאוסף של מערלישר התפרק… הישראלי רוצה שאני ישלם בשביל בלום… אני חושבת שהכי טוב שאני אסע… אבל אתה יכול להישאר, אתה הלוא רק מציץ. אמרתי לה, גברת שטריקר, תשמרי על עצמך, והיא אמרה, פילגש של בלום רחוק כבר לא יכולה לברוח.


עד כאן מה שאני יודע. מכאן ואילך, הכול על־פי גברת שטריקר. בינתיים, נרצח עוד חלפן כספים תל־אביבי. את רוצחו של בלום לא גילו. ומלחמת יום כיפור הסתיימה. את גברת שטריקר פגשתי לאחרונה בתל־אביב. באחת ההפוגות של מלחמת יום כיפור, נסעתי למשרדו של נאג’י דויד. הרבה לא למדתי ממנו. נאג’י אמר, הם הרגו את בלום. שאלתי אותו, מי זה הם, והוא אמר, הם זה הם. נאג’י זקן מאוד וגופו השמן התעבה והסתרבל. והוא אמר, מהתחלה זה היה משחק של אשכנזים, ונאג’י אפילו אם הוא מתחפש נשאר נאג’י. שאלתי אותו, איפה כל הרכוש? ונאג’י ענה, מה נאג’י יודע, זה בטח במזוודות נוסע בעולם… זה ברידג' של מתים, כמו שבלום אמר… ולך לפחות נשאר סיפור וגם מה שגנבת מהצד… נאג’י הפסיק את המשפט, חייך אלי כמתנצל על הביטוי גנבת, ואמר, אין דבר, גם לי נשאר מהצד. נאג’י הוציא ממגירת השולחן יד כסף מבריקה. הפכתי את היד ולא מצאתי כתובת רקועה. נאג’י אמר, נתתי אותה לחידוש, עשו אותה חדשה.

את גברת שטריקר פגשתי, כאמור, לאחרונה. חיכתה לי ברוול. מיד בפתח השיחה היא אמרה, אני עכשיו עם יהודי מדרום אמריקה, הוא ג’נטלמן. וסיפרה לי שלאחר שיחתנו הטלפונית האחרונה נסעה לתל־אביב, מצאה בלום עייף, הודיעה לו שצריך להחזיר את הרכוש לברוקלין, שצריך להחזיר את המצב לקדמותו, לקנות בחזרה משיינמן הישראלי, להשאיר את האוסף שלם, ובלום צחק ואמר, זה בסדר, מאמינ’קה, זה בסדר. בלום, כך סיפרה גברת שטריקר, כאילו חיכה שמישהו יבוא. הוא אמר, נחיה ונראה, נמות ולא נדע. הנאמנות של גברת שטריקר לבלום היתה מוגבלת. בלום אמר לה, אם את מוכרת את מה שיש לך על הקיר, תעשי את זה דרך הבחור. התכוון אלי. גברת שטריקר התגוררה אצל בתה הנשואה. היא שגילתה את גופתו של בלום אותו לילה והיא שנסעה במכונית שחיכתה בחוץ עם בתה ובעלה לנאג’י.

ברוֹול גברת שטריקר אמרה לי, יכול להיות שלמוות יש קשר לשיינמן הישראלי ולכל העסק הזה. אמרתי לה, כן, אני לא בטוח שלא, והיא אמרה, כן, זה ברידג' מסובך. בכל אופן, שאלתי אותה, מי רצח אותו בפועל? והיא אמרה, ומי הרג את החלפן השני, שטיין, לפני שנתיים, מי?… ומי הרג את זוג החלפנים, לפני שנה, בחולות… והם, כמו בלום, בבגדים הכי טובים שלהם, כמו לחתונה, מי?… המצב, אני חושבת… המצב היהודי הורג את החלפנים היהודים… כן… המצב היהודי מעלה אותם ואחרי־כן לוחץ אותם למטה. שאלתי אותה ובשביל מה נסעת באותו לילה לנאג’י? והיא ענתה, בלום מת, נכון?… מהחצר של מערלישר נשאר רק האיש ההוא, הבן־דוד מברוקלין שמכר לבלום, נכון?… אני יורשת של בלום, נכון?… יכול להיות שנאג’י מחזיק כמה חפצים, נכון? רציתי לקבל אותם בתור יורשת. תאמין לי שזה מגיע לי… אבל, נאג’י לא נתן לי כלום. הוא צחק לי בפרצוף. אז רציתי להפחיד אותו ואמרתי לו שגם תורו יגיע, והוא אמר, נכון, אבל אחרי כל האשכנזים.

גברת שטריקר אמרה, זה מה שהיה, והשתתקה. שאלתי אותה, איך הג’נטלמן החדש שלה. והיא אמרה, מאה אחוז ג’נטלמן… הנה, סיפרתי לו את כל הסיפור של בלום והקישוטים של התורה, והוא אמר שזה נשמע כמו אגדה אינדיאנית, אתה מבין? איפור הפנים הכבד שלה נסדק בחום התל־אביבי וטיפות זיעה קטנות נצצו ליד נחיריה, והיא מחתה אותן בממחטת נייר. אמרתי לה, אגדה אינדיאנית? וגברת שטריקר אמרה, מה אתה מתרגז?! הרי לא מדובר בבן־אדם שמחזיק שקית תפילין ספֵּייר בדירה של הפילגש שלו…
",ספרות עברית חדשה
אדם ברוך,בן אדם של מלה אחת,"מחנה שלנו שכן בגבול העיירה ולפעמים בצהריים רבצנו בשולי כביש הכניסה לעיירה תחת עץ שנתן צל. משם, מהכביש, למדנו את הרגליו של הסוחר. פעם בשבוע, בדרך־כלל ביום ב‘, ראינו אוטו מסחרי קטן עושה את הסיבוב ופונה אל העיירה. באוטו נהג סוחר בגדים כבן חמישים. הוא עבר בעיירה ובכפרים שסביבה ומכר מוצרי הלבשה יד שנייה ושלישית ותוצרת כללית סוג ב’. תושבים, בעיקר נשים ונערות, יוצאים לקראתו, והוא, הסוחר, מנהל בעמידה את עסקיו. וכשהאוטו עבר על־פנינו, היה סוחר הבגדים מעווה פניו בחיוך מתרפס. משבוע לשבוע הצטבר מתח. היינו חיילים ביחידת שירותים אלמונית. לא היה לנו קשר עם תושבי העיירה. בגב העיירה נבנה מפעל ובנייתו העסיקה חלק ניכר מהתושבים. בחצר המפעל החולית חנו דרך קבע פז’ו אחת ושתי סוסיתות. מהמפעל נמשך כביש אל תוך העיירה. בצדי הכביש ניצבו שלטי פרסומת ענקיים צבעוניים של מוצרי יוקרה ישראליים ושל משקאות קלים וסיגריות. סוחר הבגדים ומסלולו הקבוע היו עבורנו סוג מיוחד של קשר עם העולם החיצון.

ימים מוכי שעמום עשינו במחנה הקטן. החיוך המתרפס של סוחר הבגדים הסגיר את פחדיו מאיתנו, מהחבורה הרבוצה בצהריים בשולי הכביש. מפני האלימות הסתמית האצורה בה. ויום אחד הגיע אלינו עובד המטבח במחנה, שהיה תושב העיירה, ואמר לנו, הסוחר מרגיש שמשהו רע הולך פה, יש לו כבר ניסיון כזה מהחיים שלו קודם. הוא אומר שמשהו רע מתבשל והוא לא רוצה את זה. אז תעזבו אותו… גם הוא רוצה לחיות. היה ברור שסוחר הבגדים שלח אותו לפייס אותנו. ואחד החיילים אמר לעובד המטבח, תגיד לו שיעשה לנו כבוד, קודם שיעשה כבוד, אחרי־כן כבר נראה, ועובד המטבח אמר, איזה כבוד, מה, בחייך איזה כבוד, הוא בן־אדם חנוק, איזה כבוד? תגיד איזה כבוד יש לך כבר בראש? והחייל אמר, אתה רק תגיד לו מה שאמרתי לך, וזהו זה, קודם כול שיעשה לנו כבוד ואחר־כך אנחנו כבר נראה. עובד המטבח הוחזק בעיני האנשים ערמומי. הוא עשה כל מיני שליחויות ושירותים בשביל החיילים הסדירים שם וראה מזה כמה לירות לחודש. ועכשיו הוא אמר, מקסימום, אבל מקסימום, אפשר לראות ממנו סיגריות אמריקאיות. עובד המטבח חיכה לתשובה, אך ניצני ההנאה מהמשחק החדש כבר הנצו עם בקשת הפיוס של סוחר הבגדים. האנשים ביקשו להאריך במשחקם ואיש לא אישר אם סיגריות אמריקאיות הן כבוד או לא. החיילים ישבו בחדר הטלוויזיה. עשן הסיגריות הצטבר לעננה קטנה שטיפסה אל תקרת האזבסט. אור צפוני חדר מבעד לשכבת החלון, ולא ידענו אם הרגע התיישבנו או אם בעוד רגע נקום. ידענו רק שאנחנו כאן. שלכל מלוא העין משתרעת שממה. שאין תפארת ואין תוחלת בשירותנו כאן.


אחד החיילים שאל את עובד המטבח, הוא לא עולה חדש הבן־יונה הזה מהבגדים? ועובד המטבח תפש שנקלע לעמדה לא משתלמת. שהוא מייצג את סוחר הבגדים. שהשאלות כבר מתייחסות אליו כאל שותפו של הסוחר. ועובד המטבח אמר, מקסימום, אבל מקסימום הוא יכול להשאיל לכם טייפ־קסטות. איש לא ענה. ועובד המטבח אמר, חבר’ה, מקסימום הוא יכול להשאיל לכם טייפ־קסטות. הלהשאיל יצא חניוקי, נמוך, מסריח, ואחד החיילים אמר, הוא יכול להשאיל לעצמו את התחת של מזרחי, אם הוא רוצה. עובד המטבח צחק בהקלה. התחת־של־מזרחי נראה לו כמחווה מילולית של רצון טוב, כהפוגה, כהורדת מתח. אחד החיילים חזר ושאל, הוא לא עולה חדש הבן־יונה הזה, מה? ועובד המטבח אמר, הוא כן. והחייל שאל, הונגרי? ועובד המטבח אמר, אני חושב, אולי, והחייל אמר, אז איך אתם נותנים לחתיכת־הונגרי להרים אותכם עם הסמרטוטים האלה שהוא מוכר לכם? איפה הגאווה שלכם בתורת ישראלים? בתחת או מה? מה, אתם הפראיירים של ההונגרי הזה? ועובד המטבח ענה בנגינה ארוכה, ליצנית ומתחנפת, קיבוץ גלויות, חברים, קיבוץ גלויות.

החיילים לא שיתפו פעולה עם עובד המטבח, ואחד מהם אמר, היית נותן לו את אחותך? ועובד המטבח שאל, למי? והחייל אמר, למי, למי? להונגרי?! ועובד המטבח בניסיון נוסף, אמר, הייתי נותן לו את המה־שמו של מזרחי, זה מה שהייתי נותן לו. והחייל אמר, אל תסריח אותה, רק תגיד לו שיעשה כבוד ואחר־כך כבר נראה. עובד המטבח יצא מחדר הטלוויזיה. החיילים נותרו באפס מעשה, ויעקובה אמר, אני לא יעקובה אם אני לא גומר על ההונגרי הזה, הוא בטח אומר לילדות מהעיירה לֶכֶת מפה ילדה קטנה, ומסתכל להם על הרגליים, המניאק… אני לא יעקובה, אם אני לא גומר עליו. ומישהו אמר, מקסימום, אבל מקסימום הוא יכול להשאיל לכם טייפ־קסטות, וכולם צחקו. היה חם. מבעד לחלון המרושת נראה כביש האספלט השחור הצר ושוליו החוליים וגם בתיה הקדמיים של העיירה, ומישהו אמר, אנחנו עוד בסוף נשתגע בחוֹר הזה.

מעובד המטבח הבנו שהסוחר מוכר רק במזומן, שהאזור שלו, ושהוא שומר עליו כפי שהוא נשמר שלא לפלוש לאזור של סוחר אחר. לא ידענו מה בדיוק לעשות עם האינפורמציה הזאת, אבל צברנו אותה. ובשבוע שלאחר־מכן, חיכינו לסוחר הבגדים בשולי קטע הכניסה לעיירה. הסוחר הבחין בנו מקילומטר, מהנקודה בה הכביש מתיישר ומתייצב על גובה אחד. עבר על־פנינו במהירות בלי להביט בנו. רעדה של עונג אחזה באנשים ומישהו אמר, זה עניין של ימים עד שהוא נשפך לפנינו. ובשבוע שלאחר־מכן, עצר סוחר הבגדים ליד החבורה. כשיצא מהאוטו המסחרי, ראינו שהחלק האחורי של האוטו מסודר כחנות קטנה. הסחורה מקופלת בחלקה ותולה על קולבים בחלקה, ואת המושב הקדמי ניתן להפוך למיטה. הסוחר לבש חולצה ירקרקה, נערית, שלא תאמה את גופו השמן והנוזלי, ומכנסי גברדין בעלי גזרה רחבה אופנתית ולרגליו סנדלי אילת. הוא נעצר במרחק של שני מטר מהחבורה. ידענו שאם יהיו מכות, אז יעקובה יעשה את העבודה בידיים או עם אבן. יעקובה התחתן בגיל תשע־עשרה וגר עם אשתו אצל הורי אשתו באחד משיכוני העולים החדשים שבצפון. אחת לשבועיים היה אומר למפקד, המפקד, יעקובה מלא מלא, תעשה מצווה, המפקד, ויוצא לחופשה של עשרים וארבע שעות, חוזר סמוק עם עיתון ספורט, לבנים נקיים ושיער מדיף סבון כביסה. עכשיו, יעקובה תפש אבן ומילא בה את כף ידו, וחיכה.

הסוחר אמר, שלום חברים. לחברים שלו היה טעם משונה, אבוד, שהיכה את האנשים בקיבה. לא היינו מוכנים לצליל המתחנן, לחיתוך הדיבור המשונה והעילג של עולה חדש המנסה להסתגל לטכניקות הפנייה לזולת של ארצו החדשה, ובוחר בזו המיושנת, החניוקית. יעקובה הבין שהמשחק עלול להסתיים, אלא אם כן מישהו ימציא משהו, יחזיק את המשחק בחיים, וצעק כמשוגע, תן כבוד, חתיכת־הונגרי, תן כבוד, נאצי! גנב, מניאק, תן כבוד, יא חרא, יא זרגוג! והסוחר הבין שיעקובה אינו המנהיג וחיפש בעיניו את המנהיג. יעקובה נשען על עץ, מרעיד, יורק ופולט קללות בשפה פרטית, חסרת מובן, בשקט, כשהאבן ממלאה את כף ידו.

הסוחר אמר, תגידו מה רוצים ונראה, אפשר אולי להשתוות. איש לא עבר בסביבה. מישהו שישב במגדל השמירה הביט בנו ומהמפעל נשמעה צפירת הפסקה. מהחיילים נדף ריח של מרק שעועית וקציצות בשר מהול באודיקולון צבאי זול. החיילים לא ענו לסוחר. הסוחר פסע לאחור, לאט, כשגבו אל האוטו ופניו אלינו, בוחן את יעקובה, מחכה לניד תנועה שלו. יעקובה הסתכל באנשים והבין שזה הכול להיום, וזרק את האבן בכוח באוטו המסחרי ודופן הפח נבקעה. הסוחר נכנס לאוטו ונסע. ולאחר שעה הגיע עובד המטבח ואמר, עכשיו זה כבר ברצינות, אני מפחד שעוד יהיה פה באמת דם, ההונגרי אמר שהוא ייקח אחד או שניים לפני שתגמרו עליו… זה כבר לא צחוק… וחוץ מזה יש לו נשק ברשיון, תשמעו אותי, הוא מוכן לשכוח מהצבע של האוטו שהלך, ולהשתוות על משהו. החיילים שכבו על האדמה. השמש החלה לנטות וקטע האדמה הוצל קצת. עובד המטבח נראה פחות ערמומי מכרגיל ועצבני, ויעקובה אמר, תגיד לו שאם הוא רוצה להשתוות אז שיביא איתו משהו מהעיר בפעם הבאה, אבל משהו טוב, ועובד המטבח שאל, מה משהו, תדבר, אני לא מבין, איזה משהו, זה כבר לא צחוק, ויעקובה אמר, משהו משהו, ועובד המטבח שאל, מה משהו, בחורה? ויעקובה אמר, משהו אבל טוב.

החיילים הניחו ליעקובה לנהל את המשא ומתן ודחקו בכך את יעקובה לעמדת התמודדות אישית עם סוחר הבגדים, בעוד הם מתרחקים והופכים לצופים במחזה. ויעקובה אמר, כן, בחורה, אבל שיזרוק משהו גדול, נראה אותו, ועובד המטבח אמר, ואם כן אז השתוויתם איתו? ויעקובה הביט באנשים עד שמישהו אמר לעובד המטבח, סמוך על יעקובה, הוא בן־אדם של מלה אחת. ואז יעקובה אמר, אם היא לא איזה מחלואה, אז השתווינו, אבל אם היא מחלואה אז מלחמת שין בשין עד הסוף, ועובד המטבח אמר, מלה של גבר? ויעקובה אמר, יורק הצִדה, מלה של יעקובה על־יד מלה של הגנב ההונגרי, ועובד המטבח אמר, אמרת אמרת. והלך.

מישהו אמר לו, חכה רגע. עובד המטבח הסתובב אלינו. המישהו אמר, תגיד, אתה מקבל מההונגרי הזה או מה? ועובד המטבח אמר, שכה אני אחיה, והמישהו אמר, שכה אני אחיה שכן או שכה אני אחיה שלא? ועובד המטבח אמר, שלא, והמישהו אמר, מלה של גבר? ועובד המטבח אמר מלה של גבר. והלך לכיוון העיירה. האנשים הניחו לו להתרחק וכשדמותו הפכה נקודה בקצה שדה הראייה, התחיל מישהו לצחוק. מישהו הצטרף אליו. עד שכל החיילים צחקו.

האדמה השיבה את חום היום שנספג בה. החום היה נעים. החיילים שכבו על האדמה והצמידו לפניהם חלוקי אבנים קרירים. לאוּת דבילית, לא מתוקה ולא חמוצה, פשטה באיברינו ואיתה טמטום קל כללי. ייתכן שמהצד נראינו כחבורת עובדי מע""ץ בשעת הפסקה. מישהו אמר, יעקובה, יעקובה שיחקת אותה, יעקובה.


ובשבוע שלאחר־מכן חיכינו לסוחר הבגדים. החבורה הסתדרה באופן שהבליט את יעקובה. האוטו המסחרי נכנס לקטע הכביש הישר, וממרחק זה ראינו שבקבינה יושבים שניים. הסוחר עצר את האוטו. לידו ישבה בחורה, לעיניה משקפי שמש, מעשנת. מחולצת הטריקו שלה יצאו שתי זרועות לבנבנות, מלאות נמשים וכריות שומן מסתירות את עצם המרפק. הבחורה הסתכלה בנו. הסוחר יצא ופנה לעברנו. הוא נראה כמעט רגוע, כצד לחוזה שמילא את חובותיו. הסוחר קד קידה נלעגת והניף את ידו בתנועת הזמנה, פעם לכיוון יעקובה ופעם לכיוון הבחורה, כמנחה המזמין את הצופים לחזות במסמר הערב.

הסוחר לא עשה לאוטו תיקון צבע והדופן הסדוקה לא שופצה. האוטו המסחרי עדיין להט מחום היום והבחורה בקבינה הזיעה. האוטו חנה על גבעונת חול בת ארבעים ס""מ, וממרחק של עשרים מטר נראה כמוצב על כן, ואדמת הטרשים סביבו נראתה כתפאורת אולפן צילום. החיילים הסתכלו בסוחר הבגדים שהסתכל ביעקובה. הבחורה נראתה כבת ארבעים. מדי פעם זזה והעבירה תחנות ברדיו שבאוטו. יעקובה אמר לסוחר הבגדים, שיחקת אותה. וסוחר הבגדים אמר ליעקובה, כל הכבוד לי, מה? והשתתק לשתי שניות ושאל, עכשיו יש פה זובי? ויעקובה אמר, כן, כל הכבוד, וסוחר הבגדים, בניסיון נוסף להבטיח את הרגשתו, אמר, אני בן־זונה, מה? ויעקובה אמר, כן, בטח, וסוחר הבגדים אמר, נו אז. יעקובה לא ענה ולא זז. סוחר הבגדים חיכה עוד שלוש־ארבע דקות, הצביע לכיוון הבחורה בקבינה, ושאל, יש זובי? הבחורה הביטה ביעקובה ונשפה לעברו עשן סיגריה שצר צורות באוויר החם, והתפזר. יעקובה לא זז. סוחר הבגדים נכנס לאוטו, חיכה עוד שלוש דקות, ונסע.
",ספרות עברית חדשה
אדם ברוך,ברכת הימים,"מרחק של מטר וחצי, לאורך קיר הלבנים והפח, על מתלה ברזל מצופה פלסטיק אדום, תלו בגדיו. הנער עמד עירום, פלג גופו האמצעי נוגע בכיור. בחוץ נשמעו קולות ועכשיו הוא תופס שזה קורה לו. הוא בודק את פניו במראה, מכווץ את השפתיים, מניע את אוזניו, מסיע אצבע מן הסנטר דרך האף אל המצח. הכיור לבן וצונן, והצינה מכווצת את אגן־הירכיים. הוא מנסה לבודד את הקולות הבאים מן החוץ. קול מתערב בקול, עד שהוא מזהה את הנסירה החוזרת ונשנית, המגיעה מסדנת־השיפוצים הנמצאת בקצה המחנה, מרחק כמה מאות מטר מהכפר הערבי. הוא בודק את שרירי הבטן, כשדרך חריץ שבקיר הוא צופה באנשים המסתובבים בין המאהל לבין נקודת־היציאה. עכשיו הוא תופס שזה קרה לו, והוא בטוח שהוא יודע מה. אחרי־כן, בדרך למרפאה, הוא אומר לי, זה בטח מה שקוראים שיגעון או סכיזופרניה.

אני זוכר את זה כמו היום. בצהריים, כשהטירונים חזרו מהמסע והתפרקו ליד מבנה השקם, מישהו אמר עליו, אני מכיר את הסוג הזה, הוא מהחומר של המתאבדים. בדרך למרפאה הוא הרים את ידיו החבושות כדי להחזיר את הדם אל הכתפיים, ואמר, אני רוצה להחזיר את הדם ללב. פניו היו לבנים מאוד. האמבולנס נראה כמו רחם נייד. אני זוכר את זה כמו היום, את הכול. ניסיתי לחשוב בדימויים תמונתיים וספרותיים. הנה, בסך־הכול נער מנסה להתאבד, וזו תמונה מתוך תיאטרון־החיים, משהו שקורה כל הזמן בכל הזמנים. ומי שמרבה לראות את זה, מתייחס לכך כאל מקרה שגרתי של גירויי־תגובה יומיומיים רגילים. אחר־כך חשבתי על הנער כעל רפרודוקציה חילונית של הצלוב, ואחר־כך כעל מערכת של כתמים, צבעים ותנועה.


האבא של הנער אמר, אם על זה לא תקום ועדת חקירה, השם שלי זה לא פיש, לא השם שלי ולא אני, ואני זה לא פיש, ופיש זה מישהו אחר, ורק על המישהו האחר הזה אפשר להשתין ולמכור לו סיפורים. אבל אני זה פיש ולא מישהו אחר ובגלל זה תקום ועדת־חקירה, והיא תוציא את כל החרא החוצה. אחרי־כן הוא הסתובב אלי ודיבר על עצמו בגוף שלישי ואמר, פיש זה לא ילד, מה שפיש נתן למדינה הזאת מעטים מאוד נתנו.

זה היה כבר בבית משפחת פיש. הנער שכב בחדר ילדותו ונעוריו, שהיה מסודר ומקושט לפי הסכימה הדקורטיבית של משפחה ישראלית אשכנזית, חברה במעמד הבינוני. האנשים היו בסלון, וכשהדלת נסגרה על חדר הנער, פיש הסתובב ואמר כשהוא מצביע על מפשׂעתו, מהזרג הזה לא יוצאים הומואים ומתאבדים, מהזרג הזה יוצאים קמיקזים, צל""שים, לא שטינקרים.

אני זוכר את הפרטים. לאורך הדקה בה דובּר על הקמיקזים, נשמעה מהמקלט הפתוח פרסומת לגרבוני נשים, ובמרפסת ממול הופיעה אשה אוחזת במגבת מחבת אפופה עשן שהסתלסל אל החלל, התפזר ונמוג. גם פיש ראה אותה והבחין בחוסר התואַם שבין התמליל־הקמיקזי לבין המחבת העשנה. הוא התיישב ואמר, אני רוצה עכשיו את כל האמת.


הנער אמר, שמעתי הכול, כל מלה, הוא אמר עלי שאני הומו. אמרתי לו, הוא לא אמר שאתה הומו, הוא רק אמר שמשהו חשוד בעיניו, כי הוא לא אחד שמוליד הומואים־מתאבדים. והנער אמר, זה אבא שלי… זה אותו הדבר. אמרתי לו, איך שאתה רוצה. הנער אמר, זה לא איך שאני רוצה, זה איך שזה. אמרתי לו, אם זה עוזר לך. הנער אמר, תמיד חשבתי שהוא תמיד חושב שאני בעצם הומו, וזה אכל לו את המוח, כי הוא בטוח שממנו יכולים לצאת רק מאצ’יסטות, אפילו שבארבעים ושמונה הוא ישב בשלישות או משהו כזה. אמרתי לו, אם זה עוזר לך, אתה יכול כעת לתת את כל הקטע על אביך והמאצ’יסטות, אבל זה לא יעזור לך, כי מה שצריך לעשות איתך, זה לתת לך להבריא ואחר־כך לתקוע לך שבעים יום כלא, מה שילמד אותך לא לעשות מעצמך עניין כזה גדול, עם כל הבלגן של דם, אמבולנס ועדת חקירה וקמיקזים. הנער אמר, ככה. אמרתי, כן, בדיוק ככה. והנער אמר, אתה גם מסריח וגם פאשיסט מסריח. אמרתי לו, הנה הוא בא. הנער אמר, הוא באמת בא, הפאשיסט המסריח. אמרתי לו, אל תגיד לי שאתה המקרה של הילד שרצה קצת חום או יחס, אחרי כל השנים עם האבא הגיבור, שהיה פקיד בשלישות שמוליד רק צל""שים. והנער אמר, אני לא רוצה להגיד כלום. אמרתי לו, זה כבר קצת יותר טוב, מותק. הנער אמר, אל תקרא לי מותק. אמרתי לו, מותק זה שום דבר שמיוחד להומואים, אל תיבהל, אתה יכול מתי שאתה רוצה לקרוא גם לי מותק. והנער אמר, זה לא זה. שאלתי אותו, אז מה זה? והוא אמר, אני באמת לא יודע. אמרתי לו, אתה רוצה שיחשבו שאתה חידה גדולה או משהו כזה, והנער אמר, בדבר אחד אני בטוח, וזה בזה שאני לא הומו ולא בטיח.


הוא היה נכנס למקלחות לבד, העיד חייל מהמחלקה, אחרי שכולם יצאו, או לפני שנכנסו. בהתחלה לא שמנו לב לזה, עד שמישהו ראה שאיך שמגיעים למאהל וכולם תופסים קצת אוויר, הוא כבר שם במקלחת, לבד. אז מישהו פעם עקב אחריו לשם, וראה אותו עם הפנים בתוך המראָה מדבר אל עצמו ואומר, אני בהמה, אני בהמה. עכשיו כולם ידעו מה הוא עושה שם לבד, וזה בעצם היה בסדר מצד כולם שיעשה מה שהוא רוצה, אבל בטח חשבו עליו כמו על מניאק… גם אני פעם הצצתי וראיתי אותו עושה את זה. מה בדיוק הוא היה עושה? הוא היה עומד מול המראה ואומר, אני בהמה, אני בהמה… זה בדיוק מה שהוא עושה,.. ואנחנו היינו מציצים ומחכים לעוד קצת אקשן, שיתפוש לעצמו משהו ביד או משהו כזה, אבל שום דבר חוץ מאני בהמה לא קרה. ואחרי־כן? למח אתה מתכוון ואחרי־כן?… אחרי־כן לא קרה כלום, הוא היה יוצא החוצה אל החבר’ה כאילו כלום ומתנהג רגיל לגמרי.

הנער אמר, ידעתי שהם מציצים, או שהייתי רואה אותם או מרגיש אותם דרך הקיר. הייתי מול המראָה והם מאחורי הקיר, וכך רציתי שזה יהיה. דרך החריץ הייתי מסתכל החוצה ורואה את האוויר, את התנועה של אנשים וכלי־רכב באוויר, והכול נראה לי כמו איזה סידור־פרחים בתנועה, האנשים כמו עצמים זזים… והיה יוצא לי ישר מתוך המוח: אני בהמה, אני בהמה… וידעתי שהם שומעים… לא הייתי גומר מזה אם כי עם קצת מאמץ הייתי יכול. אבל בסוף הייתי מצחיק את עצמי, כי באותה שנייה הפרצוף של אבא שלי היה מופיע על המראָה. ומה שהצחיק אותי זה שאני כאן במקלחת, מרוח כמו מניאק, ואילו הפרצוף שלו מתוח, מלא סיפוק של בעל־בית אשכנזי שהצליח בחיים, והבן שלו, אני, שהוא חמישים אחוז מההצלחה, תקוע במקלחת ואומר לעצמו, אני בהמה, אני בהמה, כשעשרים בחורים בריאים כמו חרסינה שומעים אותו ועושים מזה חיים משוגעים… ידעתי שהם מציצים, אבל לא עשיתי את זה בשביל שיהיו מבסוטים ממני, או בשביל שירחמו עלי ולא יֵרדו עלי, תאמין לי… בהתחלה, כשגיליתי שהם שם מאחורי הקיר, חשבתי לעצמי, אתה עושה את זה כדי שלא יקחו אותך בחשבון כמו בנאדם רגיל, כדי שיחשבו שאתה קצת משוגע, ושלא יסתבכו איתך ואתה תרוויח מזה אוויר. וזו היתה מחשבה נכונה, כי לאורך החיים שלי, בכל מיני מצבים, הייתי עושה כל מיני דברים כדי שינתקו מגע ממני… אבל, הפעם זה היה שונה. היתה לי הרגשה של כוח דווקא כשחשפתי את עצמי כמו אפס לפני כולם, במיוחד בסביבה שכולה בנויה על גבריות, אם אתה מבין אותי. הייתי אומר, אני בהמה, אני בהמה, אני בהמה, כמו איזו מנטרה, סיסמה, זה היה הצליל שלי… תנסה את זה, יש בזה המון חום וכוח… אתה תוקע את הפרצוף במראָה, רואה את העיניים, רואה בהתחלה צורה שלמה, אחר־כך היא מתפרקת לריסים, לעפעפיים, כל חלק מקבל חיים חדשים ונראה שונה. השפתיים כמו נקניקיות דביליות, ואז אתה מוציא את עצמך בשתי מלים, אני בהמה… תנסה את זה פעם, פלוס זה ומאחורי הקיר עשרים מוחות קטנים מלאי זרגים.


פיש ישב בכורסה ואמר, אני רוצה עכשיו את כל האמת. הכורסה היתה אחת משתי כורסאות וספה תואמות. מרופדות בבד חום־לבן מפוספס, על־פי תבנית גיאומטרית של משולשים ומעוינים הנפגשים ונפרדים. אלה צורות המייצגות הרמוניה וסדר שיטתי, המייצגות מצִדן שקט ורוגע. מייצגות את בעל הבית על שאיפותיו ועל דימויו העצמי. בתוך המערכת ההרמונית הזו ישב האיש המוליד קמיקזים ורצה לקבל את כל האמת, בתנאי שזו תהיה אמת מאוד מיוחדת, משהו כמו קשר חשאי שנקשר על בנו וכיו""ב. לאמת אחרת לא היה מקום אצל מוליד הקמיקזים.

אמרתי לו, פיש, מה כל הזבל הזה על כל האמת? ולפני שענה, הוספתי, אתה לא הולך לתת לי את הקטע על פיש זה לא ילד. פיש שתק שתי דקות ואחרי־כן אמר, אתה לא יודע מי זה פיש, פיש היה מוכן לחתום לו שיֵלך אפילו לשייטת.

סיפרתי לו את העניין עם המקלחות, ופיש אמר, אני לא מאמין. אמרתי לו, אתה יכול לא להאמין כמה שאתה רוצה, אבל זה מה שיש. פיש אמר, דבר אחד ברור, ממני הוא לא קיבל את המחלה הזאת. אמרתי לו, אפילו מי שלא יודע מי זה פיש יכול להציע לפיש לשכוח מכל העניין של ועדת־חקירה. פיש שתק. אמרתי לו, מקסימום אתה יכול להקים ועדת־חקירה אם המחלה ממך או לא. ופיש אמר, שום דבר לא יֵצא מזה. אמרתי לו, עכשיו אתה מדבר.


הנער אמר, בפעם האחרונה, בפעם האחרונה שעשיתי את זה, כשהסתכלתי דרך החריץ, נכנסה לי כל השמש בעין וראיתי רק בהרה אחת גדולה… היה חם מאוד, ובתוך הבהרה ראיתי את אבי בתור חייל צעיר מחזר אחרי חיילת. עכשיו שמתי לב לפרטים. אבי נראה כמו חייל צעיר, אבל מקרוב ראיתי את פניו היום, בן חמישים, יד אחת שלו היתה בכיס, וחשבתי שהוא מחזיק שם סוכרייה כדי לפתות את החיילת, כי אולי אם הוא חייל צעיר עם פנים בני חמישים, הוא חושב שהחיילת היא תינוקת. ואז ראיתי גם את הסביבה שהיתה של ארבעים ושמונה, מרחוק הגיעו אבק וקולות של מלחמה, אבל אבי היה נקי ומגוהץ כמו חייל בסרט אמריקאי על חיילים נופשים בהוואי…. בסביבה היתה תנועה, אבל אבי היה כמו דמות יצוקה משעווה עם תנועות קצובות, מכאניות, והשפתיים שלו, כשדיבר עם החיילת, נעות כמו שפתיים של בובת צעצוע…. רציתי להגיד לו, אבא זה בסדר, תתנהג רגיל, היא מחפשת את זה בדיוק כמוך. אבל אז הוא נעלם לי… ושמעתי את הטירונים שמאחורי הקיר, ומאיפשהו, מטרנזיסטור פתוח, נשמע פזמון על כרמיאל העיר החדשה, ומה שקלטתי היתה שורה שנחבטה לי במוח, משהו כמו כרמיאל, מצפה לבִרכת הימים. אמרתי לעצמי, עכשיו, אני אהיה הקורבן של ברכת הימים, ועשיתי את זה… באותה שנייה צחקתי, ואלה שמאחורי הקיר, נכנסו בריצה, והיום הם נשבעים שזה היה צחוק של משוגע… האמת שצחקתי, כי הצחקתי את עצמי עם כל התיאטרון הזה שבניתי בעזרת מקלחת, ורידים, ברכת הימים וכל זה… ובמיוחד אבא שלי בתור בובת־שעווה על רקע המלחמה של ארבעים ושמונה, אז צחקתי… כי לחצי־שנייה חשבתי שאני הולך עד הסוף, אבל אז הבנתי שמה שיֵצא מזה זה בסך הכול הפאניקה של הסביבה שרואה נער אשכנזי טוב הולך לעשות מה שנער וכו' לא צריך לעשות… ועכשיו הוצאתי את עצמי מחוץ לגזע המהוגן לבעֵרך עשר שנים, ויכול להיות שאת זה בעצם חיפשתי…. אם הוא, אבא שלי, יבקש יפה אני מוכן להוציא לו תעודת־כושר שאין לו שום מחלה ולברך אותה בברכת כרמיאל המצפה לבִרכת־הימים… בכל אופן, תנסה את זה פעם, תתקע את הפרצוף במראָה. תראה את השפתיים שלך כמו נקניקיות דביליות, תנפה את הלחיים כמו שתי פודריות ורדרדות ותגיד, אני בהמה, אני בהמה… תוציא את עצמך החוצה בשתי מלים… זה יעשה לך יותר טוב ממה שאתה יכול להאמין.",ספרות עברית חדשה
אדם ברוך,בשר מבשרו,"האיש חש שהשוטר שלפניו בן ארצו. דבר־מה בעמידתו ובפניו העלה באיש את זיכרון ארצו. ואז, בפעולת שרירים בלתי־נשלטת מצא עצמו מנופף לשוטר, מחייך אליו ומרפה את דריכות גופו, כפי שקורה בפוגשך ידיד. השוטר נענה לנפנוף ופתח מיד בשפת ארצם. החלו בדברים של כלום, מתרחקים מהמון שצבא על פתח בנייני המשרדים, ועד מהרה מצאו עצמם משוחחים בקרבה מלאה, מסובכים זה בזה, נסערים. במרכז ראשו האדמוני של השוטר הצעיר נזרקה קרחת עגולה מדויקת ככיפת נזיר מוקטנת. בתנועת גב יד קבועה קינח זיעה שנקוותה במרכז הקרחת והציפה את הדפנות המסומנות בשורשי שיער אדמוניים משתרגים כחלקת יער קטנה. האיש, אף לו במרכז ראשו קרחת קטנה מדויקת, היטה קרחתו לעומת זו של השוטר, ולשניות אחדות נראו כשני בני בקר מתמודדים על חלקת סלע חשופה, תמונת ילדות שלהם.

התיישבו בבית־קפה, תל־אביב נשקפת מבעד לקיר הזכוכית ומקיפה אותם. בעודו מנסה קצת את השוטר בסיפורים ובמשלים אחדים, ידע האיש שבארצם השוטר בן מעמד נמוך משלו. ופעם, שם, היה מושך טובה לעצמו על שהוא מבלה עם נמוך ממנו. אבל החיים כאן ותל־אביב השטוחה הזאת הממו אותו ויוהרתו הסתלקה. אד של חיבה חמה יצא מגופו אל השוטר הצעיר שהישראלית הטרשית הזו נשמעת לו. ואד של חיבה חמה יצא אליו מהשוטר. נבהלו קצת זה מחומו של זה ולכן צחקו בקול כמעט כאיש אחד צחוק סתמי. משסיימו לצחוק, פתח השוטר, כמעט בעל־כורחו, בפרץ קצר של בדיחות נמוכות מלאות מין ונקבות ונקבים וריחות גוף. את רובן האיש הכיר מארץ מוצאם וצחק עם השוטר, משתדל להסוות את עליונותו המתגנבת נוכח הבדיחות.

השוטר דחק בו עד שהודה שזה שנה, מיום שהיגר לכאן, לא היה עם אשה. הוא צחק מטוב לב והאיש הבין שבעיני השוטר קליטתו בתל־אביב כרוכה בכך, ותנועת תאווה קטנה שפשטה בגופו הביכה אותו. בסדר, למה לא, האיש אמר בשפתם. מצוין, השוטר אמר, תקוף עליזות אדמונית. קבעו להיפגש בשעת ערב מאוחרת, באחד מבתי־הקפה במלונות ליד הים. השוטר הלך והאיש הצטער שלא וידא שהמיועדת ישראלית. עוד השתהה קצת בבית־הקפה, בדק את תל־אביב מבעד לחלון, כמי שחייו כאן נשתנו קצת ועתידים להשתנות שינוי ממשי. לאחר שעה קלה, עדיין בבית־הקפה, נעכרה רוחו קצת. השוטר בן ארצו נראה לו כמשל שנמשלו אינו ברור דיו. שילם ויצא לתוך תל־אביב וטייל בה עד לשעת הערב המאוחרת שנקבעה עם השוטר, שאף הוא התגורר באחד מבתי־המלון הקטנים שבמרכז העיר. על קיר חדרו של האיש מול מיטתו, מעל הטלוויזיה, תלה תצלום של תחריט ישן: חלוץ יהודי, רגליו הפשוקות נטועות באדמה, ומצד גבו עולה שמש חדשה. והחלוץ דיבר אל לבו של האיש שבינו לעצמו ידע שהזיוף והתעמולה הכרוכים בדמות החלוץ הזה הם ששובים את לבו, הם שמרגיעים אותו, הם שמודיעים לו שהתערותו בתל־אביב איננה עניין של חלוציות אלא של התמצאות רגילה.


השוטר הגיע עם שתי צעירות בנות ארצם ושתיהן מיד נטו לו חסד. כיוון שדמו זו לזו כשתי טיפות, נרגע. התפלא על עצמו שציפה מהשוטר שיביא אתו נשים ישראליות ממש, והודה, בראשו, לאחיו השוטר על כך שהעיד על עצמו, באמצעות בנות ארצם אלה, שגם הוא עדיין מתערה בתל־אביב ואינו מתמצא ממש במקומיות. ובכלל השוטר, בבגדיו האזרחיים, נראה לו תועה כאן כמעט כמותו, והוקל לו. גם סנדליו התנ""כיים של השוטר שמהם הציצו כפות ואצבעות רגליים לבנות, לא עשו אותו ישראלי. רקדו קצת וצחקו קצת והתגפפו קצת, כשהן מבחינות מיד שהוא בן מעמד גבוה משלהן ונושות בו קצת על כך שכאן, בתל־אביב, הוא נזקק להן ולשכמותן, ותוך ריקוד מהדקות עצמן לאזור חלציו ומיד מרפות. דיברו בשפת ארצם. השוטר, שתוי קצת, שר בקול נמוך שירי מולדת רחוקה. מבלי שהבחין, אחת מהן קבעה עצמה לשוטר, ואחת לו. הביט בה וראה בה את אחותו שנותרה בארצם.

בחדר המלון שלו חלצה את נעליה, התמתחה, פשטה שמלה ונותרה בתחתונית לבנה, כאילו היא הדיירת כאן, שומניה מקיפים את לבה הקטן ולבה טוב עליה. הפך אותה על בטנה והיא נענית לו. על גבה והיא נענית. על צִדה והיא נענית לו. נזכר בכפריות שבאו לעיר הבירה שלהם ללא תחתונים תחת שמלתן. ותוך כך אמרה שהיא אוהבת אותו ושהיא מאושרת ונתלתה על צווארו עד שנרדמה. האיש ישב לידה בבגדיו עד לבוקר, ואז זירז אותה להיפרד ממנו. פשט את בגדיו, נכנס למיטה, מריח את האשה מהשמיכה, ייבב קצת, התעשת וכבר התגעגע לשוטר הזה, בשר מבשרו.",ספרות עברית חדשה
אדם ברוך,"ג'ואנה,כמו פרפר נדיר","עוד חודש בערך אני נוסע לבקר את שימון. אני יודע בדיוק מה הוא עושה עכשיו. הכובען המטורף של לואיס קרול בגרסה של צ’יק קוריאה שותה כל הזמן תה כי השעון שלו עומד כל הזמן על השעה שש שהיא שעת התה. עכשיו שש בערב ושימון כבר בערך שעה בדירת המלון שלו הקטנה שבמנהטן. עכשיו הוא יוצא מהמקלחת לפרוזדור הצר והמוארך המוביל לאורך פתחי השירותים וארונות הקיר והמטבחון אל החדר המרכזי המסתיים בחלון גדול ללא מרפסת. במחצית הפרוזדור קבועה בקיר מראה מוארכת. שימון נשען על הקיר, פניו אל תוך המראָה, בודק עצמו. הרגליים רזות, ובאור הפלורוסנט הלבן הן עוד יותר רזות. שימון חוזר לחדרון האמבטיה, מתיישב על השיש הצונן, מסיט את הדלת ובודק את עצמו במראה מהמרחק הזה. שימון חושב על הכובען המטורף ועל מלכת ומלך הקלפים של צ’יק קוריאה שעשו משפט לדמויות הקלפים כדי לברר מי אכל את העוגות. צ’יק קוריאה, עכשיו באמבטיה, אני יודע, נראה לו כמו אחד המלכים של אמריקה. כמו פראנק זאפה ועוד כמה.

שימון יוצא מהמקלחת אל המטבחון. הוא אוכל בעמידה מתוך שקית צ’יפ־בננות ושותה מיץ אפרסקים הנמכר בבקבוקים כרסתניים. הוא מרים מהשולחן את סְקְרוּ של אל גולדסטיין. בעמודים האחרונים של סקרו הוא מוצא בפעם העשרים תצלומם של בחורה שחורה פלוס מספר טלפון פלוס פירוט פלוס תעריף. חום של 44 מעלות צלזיוס מכסה את העיר ושימון חושב שאם הוא היה פראנק זאפה או צ’יק קוריאה, הוא יכול היה בשקט להתקשר לבחורה השחורה מהעיתון של אל גולדסטיין ולעשות איתה בדיוק מה שמתחשק לו בדיוק עכשיו כאן במטבחון האטום שצינור אוויר מתפתל מחבר אותו עם החוץ. צ’יק קוריאה, כך זה נראה, יכול לעשות מה שהוא עושה. לשלם חמישים דולר ולצאת מזה יותר בסדר מבסדר, כמו מלך אמריקה. המחשבה על צ’יק קוריאה מענגת את שימון.

בערב, בעוד כשעתיים, הוא יוצא לנגן בבית־קפה בברוקלין. בפעם קודמת, כשאנחנו עומדים ברחוב בפתח המלון והוא אומר, שימון יוצא לנגן הערב בברוקלין, זה לא שם טוב לאופרת־רוק משגעת? אני אומר שכן, ואני מרגיש איך שימון לאט לאט משתגע לי בידיים. אני אומר, כן, שימון־קוריאה זה נשמע לא רע. אנחנו כבר בכניסה לרכבת התחתית, וכשאני אומר שימון־קוריאה, אני רואה את מבטו ושומר אותו בלבי. מבט של מישהו שמשתגע לך בידיים. הוא יורד במדרגות של התחתית ולאט לאט נעלם לי מהעיניים. בעוד שלוש שעות, אני אחזור מאיפשהו והוא מברוקלין, וניפגש במעדנייה הפתוחה עשרים וארבע שעות נון־סטופ. אני רוצה לרוץ כעת אחריו ולחבק אותו ולהגיד לו, שימון, תעשה לזה סוף. אבל אני לא רץ אחריו ולא אחרי אף אחד מהחבורה הישראלית שלנו, המשפשפת רגליים כאן כבר כמה שנים. אני משתופף על מעקה המדרגות ורואה את שימון הולך ונעלם במסלול שאחרי שלט הניאון של האיש המעשן של מרלברו.


בחצות, במעדנייה המוארת שבפינת רחוב 23 והשדרה השביעית, שימון ואני שותים קפה אמריקאי בכוסות נייר ואוכלים עוגת קינמון מתוקה חריפה, מלאת אוויר. ואז אני שואל את שימון, איך היה, ושימון אומר, באו כמה פדלאות מקומיות פלוס יורדים ישראלים ואני שרתי להם שירי מולדת, ואז קרפדה אחת עם אף מלא ואזלין, ניגשה אלי בסטייל צעדי מחול, מיסיס דייאן גודבאר מברוקלין בחלומות שלה, ואומרת לי שהם היו רוצים לשמוע משהו שאפשר גם לרקוד אתו וגם להיזכר בישראל, איפה שהם היו בחופש האחרון שלהם, והיה לה רעיון שזה יהיה טנגו או משהו כזה, אם לא אִכפת לי, אז שרתי להם את מיכל שלי מיכל, בואי מיכל שלי, אנא ספרי לי מהו סודך הרז, שם ניצבת מיכל שלי, אז פיה ימלל סיפור עם ליל, מהו סודך הרז, ואחרי־כן הם מחאו לי כף, והקרפדה מרחוק, מהשולחן שלהם, הרימה לי כוס לברכה, סטייל גרטה גארבו, אם אתה מבין אותי, הייתי משעין אותה אל הגדר של הטיילת של תל־אביב עם הפנים אל הדגים ומזמין את כל הנוער העובד והלומד סטייל במשעול בלב שדות זוג פוסע לבדו וידה בתוך ידו לברכת שלום. וכאן שימון נותן חיקוי של הפזמון הוא והיא שומעים פעמוני חצות ולבם עונה להם כהד, ומלווה אותו בתנועות מוגזמות, ומסיים במלים של השיר רק ליל אמש הוא לא יחזור המחזיר אותנו לרגע הביתה, לשנות הנעורים המכווצות שלנו שלפני פרק החלום האמריקאי הזה. אני צוחק ואומר, שימון. והשימון יוצא לי חם, מלא רגש, מוגזם. ושימון אומר, מה שימון? ואני אומר, שום דבר, אתה יודע, ושימון אומר, מה שאני יודע זה שאני צריך למצוא מבוגרת בת ארבעים מסודרת עד הסעיף הכי קטן שלה, שתעשה לי כבוד ושתיקח בחשבון שאיך שאני עושה את זה כאן, תקליט רציני ראשון, אני יוצא קדימה, ונשאר אצלה בזיכרון רק בתור זיכרון.

אני לוקח את הניו־יורק טיימס של מחר בבוקר ועולה לחדר במלון. השעה שתיים לפנות בוקר, אני רואה בטלוויזיה סרט בדיוני, מזהה את אחד השחקנים כאורי לוי הישראלי. שימון מתקשר בטלפון הפנימי, ואומר שהוא לא יכול להירדם ושאו שאני נכנס אליו או הוא אלי. החום הכבד התחלף בלחות כבדה. שימון פותח את הדלת בתחתונים. הלחות דִבללה את שער חזהו הנראה כמו צמר פלדה מפורר. הוא משמיע לי את העיבוד הרביעי ליצירתו, מחווה לחברת החשמל המעוצבת בסגנון בוב דילני. שימון מנמיך את קול הטלוויזיה ושר: אני לא מאמין שאתם עוד שם /מצדי זה בסדר /אני מסתדר גם בחושך /אבל אלוהים אוהב אותנו באור /הוא מפחד מהחושך /שמזכיר לו כל מיני דברים /חברת החשמל /בלעדייך / הגיטרה של פראנק זאפה ושל כל החברים /היא רק קרש צבוע ונחמד /אני לא מאמין שאתם עוד שם /שאנחנו לא לבד…

אני אומר לשימון שזה בסדר גמור, ושימון רוצה עכשיו לשיר את מחווה לחברת החשמל לזונה השחורה המצולמת בסקרו, ואומר, אני מצלצל אליה ושר לה דרך הטלפון, צ’יק קוריאה היה עושה את זה בלי בעיות. אני אומר לו, למה שלא תזמין אותה לכאן, ותשיר לה כאן על חברת החשמל, בשביל חמישים דולר, היא עוד יכולה לאהוב את זה ולעשות לך הנחה. שימון אמר, זה בדיוק מה שאני יעשה. נכנס למטבח, חזר עם סקרו, דפדף, נעצר על תמונה ואמר, מה דעתך על זאת? אני אומר, היא הכי יפה בעולם, הייתי מתחתן אתה מחר בבוקר, ושימון אומר, יכול להיות שאין לה שמיעה מוסיקלית, וצוחק, אבל בחורה שחורה, בגודל הזה, עם תחת כזה, בטוח שיש לה שמיעה שצריכה להספיק לחברת החשמל שלי.

שימון מצלצל, ולאחר הצלצול הראשון מישהו בצד השני מרים אח הטלפון. שימון מבקש לדבר עם ג’ואנה מהמודעה. המישהו אומר שג’ואנה בחוץ, אבל אפשר להשאיר הודעה. שימון שואל, מתי היא חוזרת ומבקש שיודיעו לה שתתקשר איתו כשתחזור. שימון מניח את השפופרת ואומר לי, היא צריכה לחזור בערך בשלוש, שזה בערך עוד שעה. בינתיים שימון מספר לי על בחורה אחת שהיתה איתו בצוות הווי. אני מכיר אותה מהסיפורים הקבועים. איך שהם אהבו ומה שהם אהבו ומה שהם תכננו ואיך כל זה לא יצא ולמה. בשלוש וחצי הטלפון מצלצל. שימון מדבר עם ג’ואנה השחורה, ואני מהצד משלים לפי תשובותיו ושאלותיו את החלק שלה. היא מהר מאוד תופסת ששימון הוא בלאדי פורינר. שימון אומר שהוא רק רוצה לשיר לה בלדה על חברת החשמל. היא אומרת, אם ככה, למרות שהיא כבר נופלת מהרגליים, היא מוכנה לשמוע את הבלדה בישיבה דרך הטלפון. שימון אומר שהוא מוכרח שהיא תבוא לכאן, לשיר לה כשהוא רואה אותה. וג’ואנה אומרת, אין דבר, ילד, תשיר ותחשוב על תחת שחור קטן שלא מפסיק לזוז, וזה כבר יסדר לך את העניין. ושימון אומר שלא על זה הוא חשב כשהוא חשב על כל העסק הזה. וג’ואנה אומרת שבשביל החמישים דולר שהוא חוסך, הוא יכול לחשוב פעם נוספת על הסידור שהיא מציעה. ושימון שר לה על חברת החשמל דרך הטלפון. אחרי־כן, הוא צחק וג’ואנה צחקה, והוא אומר לה להתראות ותודה על היחס החם, והיא אמרה מתי שאתה רוצה ולהתראות.


את מלוא מסך הטלוויזיה באור הבוקר הראשון תופש איש דת נוצרי המטיף לאהבת האדם והשלום. שימון מכבה את המכשיר ומריץ את הטייפ של צ’יק קוריאה על הכובען המשוגע, ואומר, אתה יודע מה, היה לה קול נעים, ממש ידידותי, אולי עוד יֵצא מזה משהו, לך תדע. ואני אומר לו, חבל, חבל שלא אמרת לה שאתה צנחן ושנהרגת בתעלה, מי יודע זה יכול היה לחמם אותה… מה אתה יודע, אולי היא בת דודה שחורה יהודייה של סמי דייוויס. ושימון, בינתיים, מצייר על תצלומה בסקרו לב גדול, בקווים מגושמים, וכותב באותיות ילדותיות עבריות ג’ואנה מותק, אני אוהב אותך. הוא כתב בעט לבד צבעוני, והדיו הצבעוני נספג בנייר העיתון עד שהאותיות היטשטשו קצת והתרחבו לכל הצדדים. חבל שלא שמרתי את העיתון הזה. שימון הצמיד בעזרת נייר דבק את העיתון למסך הטלוויזיה, ותצלומה של ג’ואנה מכסה את כל המסך, והשוליים הכחולים־אפורים של המסך ממסגרים את התצלום. אנחנו יושבים מול התצלום של ג’ואנה. היא בחצי־ערום, בחצי־פרופיל, רגליה מקופלות וראשה מופנה אל הצופה. שימון נכנס למטבח, מחמם ארוחת טלוויזיה קפואה. הארוחה ארוזה בקופסה מודפסת מצוירת צבעונית. האנשים המצוירים נראים בריאים ומאושרים. למזון צבעוניוּת תעשייתית. ושימון שואל את ג’ואנה שעל המסך, אם היא רוצה להצטרף לארוחה. ג’ואנה שעל המסך נראית עכשיו באור היום המלא כמו מלכת אסתר מנעורינו, שעברה ניתוח שינוי תדמית.

ואני שואל את שימון, מה הכובען המשוגע של צ’יק קוריאה היה עושה עם מלכת אסתר, ואני מצביע על ג’ואנה. שימון צוחק ואומר, הכובען המשוגע היה מחתים אותה על חוזה שהיא תהיה איתו כשהוא יהיה בן ששים וארבע.


בחודש הבא, אם הכול בסדר, אני פוגש את שימון שכבר עשר שנים נראה בדיוק אותו הדבר, ואני הולך לשאול אותו אם הוא זוכר את ג’ואנה מלכת הלבבות. אם הוא לא זוכר, אז אני מזכיר לו שבאותו יום, כשנכנסתי אליו, לאחר כמה שעות, התצלום של ג’ואנה כבר ירד מהמסך, וכששאלתי איפה הוא, שימון הוציא ספר תצלומים ישן של ימת החולה, פתח אותו, ושם, בין הדפים, נח התצלום כמו פרפר נדיר או נייר זהב מגוהץ.
",ספרות עברית חדשה
אדם ברוך,גוש אמונים ינסו היום בשש עוד פעם,"יתת חיילים נחה עכשיו בצל שנותן קיר בניין נטוש. מכאן אפשר לראות בבירור את מחסום הכביש ואת החיילים הבודקים את הרכב העובר. בין החיילים חיילת אחת שתפקידה לבדוק נשים. עכשיו החיילת עם הגב אלינו ואני מנסה לנחש על־פי הרגליים השריריות את הסך־הכול שלה. מאחורי הבניין הנטוש משתרע הכפר הערבי. המחסום מונח על הכביש הראשי המוביל אל עומק השטחים המוחזקים. צהריים חמים הבקיעו להם דרך באמצע החורף. קרני שמש נשברות בשלוליות. תושבים מקומיים יורדים ממשאית מסחרית, שניים, שלושה, ששה, מתייצבים בשורה רשלנית ליד המשאית. חייל דובר ערבית בודק את הרשיונות, כשאחרים בודקים את מטען הפירות. אין ביניהם נשים, אז החיילת עומדת באפס מעשה חשופה למבטי נוסעי המשאית. מרחוק נשמעים קולות של מבוגר הקורא לילדים, של כלבים נובחים ושל מכונה רוקעת פחים. בערך בארבע אחרי הצהריים השמש מסתלקת והחורף תופס את מקומו בשטחים המוחזקים. אנחנו קמים מהקיר הנטוש ותופסים את מקומנו ליד המחסום. כל אחד תופס כאן מקום. הכפר הערבי תפס מקום במרחב הזה. המחסום תפס מקום בכביש. האנשים והכלבים תופסים. עקרון תפיסת המקום חל כאן גם על עצמים. אני תופס מקום. הכפר הערבי נראה כתפאורה. כל האנשים והעצמים במקום הזה נראים כמשתתפים בסרט, מחכים למצלמה. מותק, לאיפה את הולכת, שואל חייל את החיילת העולה על רכב האוסף את החיילים. החיילת מסתובבת ואומרת, אשייה רומני, ועולה לרכב המתחיל להסתלק. החייל רץ אחרי הרכב, צועק, אמא, אמא, זה אני, אל תעזבי אותי. חוזר אלינו ואומר, זאת היתה אמא שלי, לא הכירה אותי. הכול צוחקים.

ב־4.30 מגיעה למחסום מרצדס לבנה, ישראלית. עוצרת ארבעה מטר לפני המחסום. ליד המחסום שני חיילים. השאר מפוזרים על תעלות החול שבצדדים. במרצדס נוהג גבר כבן חמישים ולידו אשה כבת שלושים וחמש. אחד החיילים אומר, מכל סיבוב כזה הערס מרים חמישים אלף נטו מינימום. נהג המרצדס הִדמים את המנוע ונשאר ליד ההגה. האשה מביטה מבעד לחלון הסגור שאד קל מכסה אותו. עכשיו היא מציירת באצבעה צורה על גבי האד, מוחקת את הצורה, מוחקת את האד ומיטיבה את שדה הראייה שלה. ארבעה מטר הוא המרחק בינה לביני. אני יושב בתעלת חול על גבי יריעת קרטון. החייל אומר לי, אם אתה לא עושה לו בעיות, הוא מוריד לך את הנקבה לזמנך החופשי, ואתה יכול לאכול כמה שאתה יכול מאיפה שאתה רוצה. אני אומר לחייל, לא?! והחייל אומר, זה הסיבוב הראשון שלך בעסק הזה? אני אומר כן, הראשון. והחייל אומר, אז תאמין לבעל ניסיון. נדמה לי שהאשה מחייכת. והחייל אומר, היא מבאר־שבע או משהו כזה. אחרי־כן הוא שואל, אתה מסופח מהנדסה, לא? אני אומר, כן, מסופח. והחייל אומר, תראה, זה מהמרצדס בא לפה לפחות פעם בשבוע, עושה הברחות, מסחר, השד יודע מה, לבחורה קוראים כריסטין או משהו כזה… בפעם הקודמת היא אמרה, אני צרפתייה, אז תתחשבו.

היא לובשת אפודה לבנה קלה ומתחתיה גופייה אופנתית. החייל אומר, היא גובה מטר שבעים, ואני נותן לה ארבעים במצב מצוין. מהמחסום עד לעיקול הכביש הראשון שדה ראייה של כשמונה מאות מטר. וכשנראה חרטום המכונית הראשונה, שנכנסה מהעיקול אל כביש המישור, אותת החייל שבמחסום לנהג המרצדס לרדת מהכביש לשוליים. בערך בשש, ידענו, אמורה לעבור כאן שיירה של גוש אמונים. החיילים יצאו מתעלות החול והסתדרו ליד המחסום. מתוך בליל ההודעות לא נותרה לנו הוראה ברורה, לתת או לא לתת לגוש אמונים לעבור. האשה יצאה מהמרצדס ונשענה על הדופן. נראתה כמו משיר של נט קינג קול, השר על עצמו מלווה את נערתו הביתה. אפילו שהאשה לא נראתה עוד נערה. ואפילו ששום דבר לא נראה כמו בפזמון של נט קינג קול. האשה נשענה על הדופן, מתוחה קצת לאחור, ועכשיו ראיתי שרגליה בנעלי־עקב עם רצועות כחלחלות זוהרות דקות, עד שנדמה שכל רגע תסיר אותן בבעיטה קלה, מה שהזכיר לי חדר מחומם בחורף עם אשה צעירה בגרבי ניילון. מצאתי עצמי אומר לה בשקט, מה שאת אומרת גברת. לא שמעה אותי ורק חייכה אלי. אחרי־כן, אחרי שגוש אמונים הסתלקו מהמקום, הבחנתי שהאשה בחרה בי כיצור ההגון והעדין כאן, כבמין מצפון, למקרה של אלימות. הטבע המעניק הגנה לתולעת, ליתום, לחלש ולארנבת, העניק לאשה זו את הכושר לבודד את הנקודה החלשה מבין כל הנקודות שניצבו ליד המחסום. תשע שעות לאחר־מכן במלון בבאר־שבע, אמרה לי, מההתחלה ראיתי שאתה בחור טוב… אל תשכח שאני צרפתייה. אור ניאון מתחלף של שלט מסחרי, שראיתי דרך חלון חדר המלון, הזכיר לי את ניו־יורק. ובזמן שהאשה הצרפתייה, עומדת במרכז החדר, הסירה את הגופייה האופנתית, טופחת בכף־יד על בטנה הלבנה הרכה, נרדמתי בבגדי, מריח מהכר ריח חיטוי חריף.

המרצדס הלבנה זזה לשולי הכביש. המכונית הראשונה של גוש אמונים קרבה למחסום. במכונית ישבה משפחה, אב, אם, שני ילדים. החייל אותת להם לעצור. עצרו וחיכו לחייל שלא ניגש אליהם. החייל חיכה להוראות שלא הגיעו. בינתיים הגיעה כל השיירה של גוש אמונים ונוצר טור מכוניות ארוך. הגברים יצאו מהמכוניות והתפללו מעריב. גשם קל החל לרדת. האשה נכנסה למרצדס. ומדי פעם, כשהבטתי בה, ראיתי שהיא מעשנת ופולטת עשן בכדור מסוגנן אל מרכז שמשת החלון הקדמי. נהג המרצדס ישב, ראשו שמוט לאחור, מנמנם. משאית ירקות ערבית עשתה דרכה לאורך שולי הכביש הבוציים עד למחסום. שני נערים ירדו מהמשאית ושני מבוגרים ירדו מהקבינה. חיילים בדקו את המטען, את הרשיונות, את שני הנערים. אחד הנערים הגיש את שקו לחיילים בתנועת מרי בלתי־צפויה שהקפיצה את החיילים. הערבי המבוגר, שירד מהקבינה, הרגיע בתנועת יד את החייל, ניגש אל הנער וחבט בו באגרופו בעצם הכתף. הנער נרעד, סב על ציר, מעד לאחור ונפל. המבוגר אמר, כלב. מהצד קלטתי את מחצית השנייה בה חזר בו המבוגר מכוונתו לחבוט בפני הנער, וחבט בעצם הכתף. כתוצאה מהחיפוש נפל על הכביש אשכול בננות גדול. הערבי שהיכה את הנער התכופף להרים את האשכול, ובעודו מתרומם אתו הציץ בפני החייל ואמר, תפאדל, מציע לו את האשכול. החייל אמר, לך תזדיין עם הבננות, יא חרא. הערבי הטיל את האשכול למשאית, נכנס לקבינה, התניע, וכשהמשאית החלה לנוע, עלו עליה בקפיצה שני הנערים, זורקים לפניהם את שקיהם.


אבי המשפחה מגוש אמונים אמר, לפחות הם מכים אחד את השני ולא נשרפים אצלנו חיים בבית־מלאכה בתל־אביב. והחייל אמר לו, ראית איך הוא תקע לו, והאיש אמר, כן אני ממכה כזו לא הייתי קם. החייל שאל אותו, כל היום בישיבה על התחת במשרד, מה? והוא אמר, בערך. החייל התבונן בו ואמר, עשר דקות התעמלות יומית וקצת משקולות ואתה חוזר לכושר כמו כלום. האיש שתק. והחייל אמר, מצטער עוד אין לי הוראות, אל תעשו לי בעיות, אני מבקש… אם אתם מוכרחים לרקוד ולשיר ולצעוק, אז תעשו את זה בצד בלי לעבור את המחסום, בסדר? האיש שאל, כמה זמן זה ייקח, והחייל אמר, ההוראות צריכות להגיע כל רגע. הגשם הלך וכבד. החיילים במעילים ובכובעי־גשם עמדו ליד המחסום. אחד החיילים, שחזר מהצצה ברכב של גוש אמונים, אמר, אין להם שום ציוד במכוניות. אפילו לא סירים ולא ברנרים… אולי זה רק תרגיל שלהם… אולי הם לא רוצים להתנחל על שום ג’אבל כאן בסביבה. החייל ניגש אל האיש שישב עם משפחתו במכונית, ולאחר שתי דקות חזר ואמר, הוא אומר שהם רוצים רק לעבור דרך הכביש העוקף, ובצומת הם לוקחים חזרה לארץ.

האשה הדליקה את האור הפנימי במרצדס. ניגשתי למרצדס והיא אותתה לי להיכנס. נכנסתי למושב האחורי המחומם והרך. האשה הסתובבה אלי עם מחצית גופה, כשברכיה מקופלות על הכיסא. היא אמרה, שלום, אולי תשב כאן, יורד בחוץ גשם כזה. אמרתי לה, את רואה, אני כבר יושב. והיא שאלה, מי זה כל אלה בחוץ, לְמה מחכים. אמרתי לה, את יודעת, גוש אמונים. והיא אמרה, גוש אמונים לא טוב בשביל הביזנס. הגבר שלידה ישן, איזה ביזנס? שאלתי אותה. היא צחקה, זרקה את הסיגריה דרך חריץ החלון הפתוח, והעבירה את מחט הרדיו לרוחב תחנות השידור, ואמרה, זה אלי, קוראים לו אלי, והצביעה על הגבר הישן. אחרי־כן אמרה, רוצה שאני יעבור אחורה, לאלי לא אכפת… אני לא שלו, רק חברים. אמרתי לה, למה לא, יותר טוב מכלום. בתנועות אטיות עברה למושב האחורי. אחרי־כן שאלה, אתה קצין? לא, אמרתי, אני סמל. יש שם בחוץ קצין, שאלה. אמרתי שאין. אז אתה הכי גדול כאן, היא אמרה. כן, אמרתי, יכול להיות.

היא צחקה. ועכשיו הבחנתי בין ריח הגוף שלה לבושׂם הדק, בבהונותיה הצבועות אדום ובברכיה הלבנות המלאות מקופלות תחתיה. חייל שחיפש אותי הגיע לחלון המרצדס ואמר, יאללה, תעזוב את השרמוטה, הבלגן מתחיל. מה הוא אמר, שאלה האשה. שומדבר, אמרתי, פותח את הדלת. שרמוטה, אמר האיש המכונה אלי, שהתעורר, שרמוטה, זה מה שהוא אמר. והאשה אמרה, שרמוטה אמא שלו. כן, אמר אלי, בטח, שרמוטה אמא שלו, בטח. וצחק כשהוא מעסה בכוח, על־מנת להכאיב, את הבשר שהצטבר ליד ברכיה המקופלות. האשה, שעדיין התביישה ממני, הסיטה את ידו, וזו קפצה וצבטה בכוח נקודה בשיפולי בטנה. האשה ניסתה להסיט את ידו, כשהיא צועקת, האיש לא הרפה ושאל, טוב, מותק. כשהאשה אמרה, כן, טוב. הוא משך את ידו וצחק.

הגשם פסק. בשמיים נִבעו פרצות כחלחלות. חיילים נוספים הגיעו למחסום מנקודה מרוחקת מעט מאיתנו, וביניהם, באור הפנסים, ראיתי את אורי מי־עמי עומד מתווכח עם גבר ואשה מגוש אמונים. ההוראה היתה לא לאפשר להם לעבור ברכב. ההנחה היתה שבהליכה רגלית באזור זה ובתנאים אלה לא ירחיקו. שמעתי את אורי מי־עמי אומר להם, תבינו, ראשית יש לי הוראות, ושנית, אני באופן אישי מזדהה עם ההוראות האלה. כן, אותו מי־עמי המתוק המזדהה באופן אישי עם עקרונות ועם תיאוריות. כמה שנים קודם־לכן, במלחמת יום כיפור, בחניה ברפידים, אמרתי לו, אורי, עוד אין לנו שלושים, אין לנו את ההיסטוריה של לטרון, של המיתלה, אפילו ששת הימים לא עברה עלינו… ועכשיו ההזדמנות שלנו להיצמד לאיזה מיתוס, להיות גדולים מהחיים, מה אתה אומר? מאז, לא ראיתי את אורי מי־עמי. ועכשיו אני ניגש אליו ואומר, אתה מזדהה עם ההוראות, מה. מי־עמי שמח לראות אותי ואמר, שמוק, בטח שאני מזדהה, בהנאה מזדהה, אתה מסופח־הנדסה או מה? הזוג שאל את מי־עמי, אז ברגל אפשר, נכון, אז אנחנו הולכים ברגל לשם. ומי־עמי אמר, רק שתדעו שמשני צדי הכביש יש רק חול, אף לא גבעה קדושה אחת… שום אלוני־ממרא… שום כלום, פשוט כלום, הבנתם אותי. הבעל אמר למי־עמי, מהכביש תצטרך להוריד את המכוניות שלנו בעצמך. ומי־עמי אומר לו, עד הבוקר יש לנו זמן, בלילה אין כאן תנועה, נראה כבר בבוקר. מישהו מאנשי גוש אמונים החל לשיר “אמר ה' ליעקב”. השירה פשטה במרחב הקטן שלנו, הקיפה את האנשים ואת הרכב החונה. אמרתי למי־עמי, קיבינימט, תודה ששירה יפה אתה שומע. במחצית טור המכוניות החונות החלו הריקודים. ומי־עמי אמר, האנשים האלה אסון, הייתי רוצה לראות אותם מיישבים קודם כול את הגליל, כמו שצריך. השירה השתלטה על עור התוף שלנו. החיילים התנועעו בחוסר מנוחה ליד המחסום. אחד החיילים חזר מהמרצדס הלבנה עם כמה חפיסות סיגריות תוצרת חוץ.


אנשי גוש אמונים רקדו ושרו שעה ארוכה. אחרי־כן הגשם התחדש והאנשים נכנסו למכוניותיהם. מבעד חלון המרצדס ראיתי את אורי מי־עמי ניצב ליד המחסום מכורבל בשינל עבה. שנה קודם־לכן, בניו־יורק, אני נוסע עם חבר מילדות, איש גוש אמונים, המשמיע לי בטייפּ של מכוניתו את “אמר ה' ליעקב”. אני מנסה להחליף אותו בדמיוני עם אורי מי־עמי שליד המחסום. זה לא הולך, אי־אפשר להחליף את מי־עמי בבחור ההוא מברוקלין. האיש ששמו אלי מצביע מתוך המרצדס על מי־עמי ושואל, מי זה? אני אומר לו, חבר שלי. הוא שואל, מניאק, מה? אני אומר לו, בשבילך הוא האבא של המניאקים. והאיש שואל, מצביע על האשה, אתה חושב שכריסטין יכולה עליו. כריסטין צוחקת, כשאני אומר לו, עליו היא לא יכולה, עלי היא יכולה. היא צוחקת ואומרת, מותק, מותק. והאיש אומר, הוא ההיפך של גוש אמונים אכל בדיוק כמו הם, הפוך על הפוך, מה? אמרתי, בערך. השעה שתים־עשרה, חצות. אורי מי־עמי מגיע להסכם עם אנשי גוש אמונים המסובבים את רכבם וחוזרים לארץ. לאחר שטור המכוניות מסתלק, האיש המכונה אלי מתניע את המרצדס וקרב למחסום. אני עובר לשבת לידו, האשה מאחור. ליד המחסום אני יוצא מהמרצדס. אלי אומר לי, בעוד שעתיים אנחנו חוזרים ולוקחים אותך לבאר־שבע על חשבון הבית. עושה הפסקה ואומר, אם הכול בסדר. אורי מי־עמי ניגש למרצדס, מתכופף ושואל אותי, ומי זה? אני אומר, זה בסדר. מי־עמי רואה את אלי ואת האשה מחייכים אליו בחנופה מזוינת. אורי שואל, מה בסדר? אני אומר לו, אל תפחד, הם לא מתנחלים, זה בסדר, אנשי עסקים. ואורי אומר, באחת נגמרת המשמרת שלי, אז שיחכו עד אז, בצד. ובאחת וחצי חצתה המרצדס את המחסום. אורי מי־עמי עדיין ליד המחסום, מחכה להסעה. אמרתי לו, אתה מאה אחוז, יותר בסדר מבסדר, עד אחת זו המשמרת שלך, ועד אז כל החוקים בתוקף. ואורי אמר, אתה עייף, אל תרחם על עצמך, רד ממני. ההסעה הגיעה. האנשים עלו ואורי ביניהם. אמרתי לו, אורי, להתראות בשנה הבאה בירושלים הבנויה. והוא ענה, להתראות במדינת חוק וסדר, וחייך אלי דרך רעוּת. האנשים הסתדרו במשאית, אורי התיישב אחרון בפתח. אמרתי לו, אורי, עכשיו אתה נראה כמו הוא הלך בשדות, קראו לו אורי, לא? אני לא יודע, ענה, זה לא המיתוס שלי.


כעבור שעה חזרה המרצדס הלבנה. האיש המכונה אלי נראה מרוצה. האשה, כריסטין, עייפה ומבטה לא ממוקד. אלי עצר ואסף אותי. נסענו לבאר־שבע, מרחק של פחות משעה. בדרך, ליד אחד הקיבוצים, עברנו את הרכב של גוש אמונים. אלי, מדבר צרפתית עם כריסטין, אמר לה לעבור אלי, למושב האחורי. עכשיו הוא שואל אותי, ביום חמישי אתה עוד פעם על־יד המחסום? כריסטין עוברת למושב האחורי ונשמטת עליו. אני אומר, כן, ביום החמישי הזה גם כן. והוא ממשיך לדבר איתה בצרפתית. אני מבין שהוא אומר לה לתת לי יחס טוב. כריסטין מתעוררת לרגע מטמטום־החושים שלה, ואומרת, מה? אלי צועק עליה בצרפתית. אחר־כך הוא אומר לי, אתה אוהב סטייק עם קצת דם? ולפני שאני עונה, חבט בגב ידו על פיה ושפתה העליונה מיד נבקעה ודיממה קצת, והוא אמר, הנה סטייק עם קצת דם. כריסטין ייבבה ותוך כדי כך התעוררה.


באר־שבע לפנות בוקר. המלון צופה אל הרחוב הראשי. אלי דוחף אותנו לחדר קטן נקי מכוסה טפטים חומים־בהירים שעל פניהם מצוירת סצינת ציד מלכותי. אור שלט הניאון המרצד של המלון נכנס לחדר ומציף אותו לסירוגין באור אדום. כריסטין שוטפת את פניה בכיור הקטן שבחדר, ואומרת, מהתחלה ראיתי שאתה בחור טוב, אני צרפתייה… הכול חוץ ממכות, טוב? הרחוב הראשי כבר מתמלא תנועה. אני מסתכל מהחלון ברכב של גוש אמונים חוצה את באר־שבע. אחר־כך הסירה את אפודתה הלבנה ואמרה, היה לך פחד מהמניאק ההוא על־יד המחסום, לא? אמרתי, מאורי מי־עמי? כריסטין אמרה, לא יודעת איך קוראים לו, היה לך פחד מוראלי ממנו. כשהסירה את הגופייה האופנתית, טפחה בכף־יד פתוחה על בטנה הרכה הלבנה, ואמרה, הכול, רק בלי מכות, טוב. שמתי לב שהיא כבר אומרת את זה פעם שנייה ונרדמתי בבגדי. מהכר נדף ריח חיטוי. בחלומי ראיתי את אורי מי־עמי עולה על מוקש, מובל לבית־החולים, וכשכתב הטלוויזיה מושיט לו את המיקרופון, הוא אומר, זה לא המיתוס שלי. הכתב אינו מרוצה, ואורי אומר, טוב, זה לא העיניים של המיתוס של המדינה שלי. הכתב נראה לי כמו הכתב במחזה של ניסים אלוני. הסתובבתי אל כריסטין ששכבה בתחתוניה ובחזייתה, מעשנת, בעיניים פקוחות, ואמרתי לה, אַת העיניים של המדינה. והיא אמרה, חלמת על המניאק הזה מהמחסום. אמרתי שכן, והיא אמרה, עיניים של מדינה, משמיטה את הה""א, והוסיפה, רק בלי מכות, טוב. בבוקר שאל אותי החייל במחסום, היה מכות? אמרתי לו שישנתי כל הלילה לבוש, והוא אמר, חבל, מכות אצלה זה טוב־טובלה… טוב, פעם אחרת… אבל שים לב טוב־טוב היום",ספרות עברית חדשה
אדם ברוך,הגעתי למקום הנכון,"לילה הזחל דומה לבהמה גדולה. שלושה זחל“מים מלווים את יחידת ההנדסה. לזחל”ם מחובר עוקב־מים. העוקב נראה בלילה כזנב מלבני. אין בטבע זנב מלבני. בלילה, בטבע הגרום הזה, הזחל נראה כצורה אורגנית. כשהוא חם האדמה סביבו חמה. אדמה חמה מציפה בתחושת בית. האנשים כאן מתגעגעים לבית, לדברים פשוטים. שלושים יום מילואים נעשה בקציימה, מכינים תשתית לשדה תעופה אלטרנטיבי. קדש ברנע קרובה ובשבתות נבוא לשם. נשמע רוח בעצים ומים זורמים.

יעקובה ואני ישנים בחוץ ליד הזחל. יעקובה התחתן בן תשע־עשרה ועדיין גר אצל ההורים של אשתו. בקדש ברנע אסף מין צדפים ואבנים צבעוניות לאשתו. הוא כותב לה כל יום מכתב בן משפט אחד. אני אוהב אותך וזו עובדה, שלך יעקובה. הצעתי שישַנה פעם אחת, והוא כתב לה, הגעתי למקום הנכון ועכשיו אני האיש הנכון, שלך באהבה יעקובה. בכנף הזחל מוטבעים כתובת צבאית ומספר סידורי. אנחנו טורפים שטרות כסף ומי שמחזיק שטר שמספרו הסידורי גבוה ממספרו הסידורי של הזחל, מנצח.

בדואיות וילדים בדואים מקיפים במעגל דליל את המחנה, אוספים את שאריות האוכל שלנו מפחים צהובים גדולים. יעקובה שומר גבינה לבנה תשעה אחוז ליד הראש. הוא יעניק אותה לבדואי המצטיין היומי. מי הצטיין כאן היום? הוא שואל את הבדואיות והילדים העומדים כעשרים מטר ממנו, מאחורי גדר המחנה, מי הזדיין כאן היום? והם צועקים, אנא הזדיין, אנא הזדיין. יעקובה נותן להם לצעוק קצת, עובר את הגדר, מאותת להם להסתדר בשורה אחת, מתרחק כמאה מטרים, מניח את הגבינה על האדמה, משמיע פוף של ירייה, מזניק אותם, והמהיר או המהירה זוכה.
",ספרות עברית חדשה
אדם ברוך,הוא היה גיבור,"כפכפים פלסטיק כחול. סל הקניות פלסטיק כחול. הסל בגודל ביתי והכפכפים מס' 42. בעוד חמש או עשר שנים המצב הכלכלי הכללי ישתפר והסלים והכפכפים האלה ייעלמו מהמרחב הגלוי ורק עניים מרודים ישתמשו בהם. הכפכף חתיכת פלסטיק יצוקה ובחלקו הקדמי הוא מתהדק על כף הרגל, מפנה מקום מיוחד לבוהן. משראווה רץ עם הכפכפים בעזרת הבוהן. מהדק את הבוהן למשטח הכפכף תוך קימור קל של הבוהן, עד שחלקה התחתון של הבוהן נדבק למשטח וגבה של הבוהן נדבק לגליל פתח הכפכף. וכשהוא רץ רוב שטח הבסיס של הכפכף עולה ויורד בקצב אל עקביו ומהם, כמין כלי נגינה עממי.

משראווה במקלחת ושומעים שהוא נהנה. שומעים אח אח אח וקטעים של פזמונים. רוחץ עצמו מדויק מדויק. נעמה מביטה בכפכפים ובסל הקניות. היא במיטה ועכשיו צהריים מאוחרים. אשתו ושני ילדיו של משראווה בכפר. אשתו מג’לג’וליה ומשראווה מהגליל. נעמה לא יכולה לשאת את הכפכפים ואת הסל. יום אחד אני פשוט אשרוף אותם, אמרה לו. תחשבי על זה כמו על שריפת ספרים, ענה לה, הכפכפים האלה והסל הזה הם זהות שלי, כמו כיפה סרוגה של מתנחלים, עד לשחרור שלנו אני צמוד לכפכפים, לפלסטיק ולכחול הזה שלהם.

נעמה גלשה חצי גוף מהמיטה והרימה כפכף. הפלסטיק המת רחש בכף ידה כתולעת. הניחה את ידה בתוך הכפכף כאילו כף ידה כף רגל. הניעה את ידה ימינה ושמאלה ולמעלה ולמטה. הכחול התעשייתי של הכפכף סימן קווים דמיוניים בחדר. הניחה את הכפכף על מצחה, על בטנה, על שדיה, על ירכה. משקלו וקרירותו השתנו ממקום למקום בגופה. קמה מהמיטה עירומה, אספה את הכפכפים לתוך סל הקניות וטיילה איתם קצת בדירה. הוציאה את הכפכפים מהסל, נעלה אותם וטיילה עם הסל בדירה. חלצה את הכפכפים, החזירה אותם לסל, יצאה למרפסת קטנה, עטפה את הסל בסחבות רצפה וטבלה בנפט.

בעירת הסל והכפכפים היתה עשֵנה, צמיגית ושחורה, ונעמה נדדה לאחת מחגיגות ל""ג בעומר והיא אז ילדה עם הוריה בקריית אליעזר, שׁרה הוא היה גיבור הוא קרא לדרור. סגרה את דלת המרפסת, חזרה לדירה שומעת את משראווה קורא מהמקלחת, כשכפות ידיו מעין רמקול של נקודת ביקורת משטרתית ביציאה מג’לג’וליה, מי שנרשם לעבודה בזוּבּי של משראווה שיבוא פה. זה היה משחק שלהם ונעמה, תמיד נרעדת ממנו, נכנסה למקלחת.",ספרות עברית חדשה
אדם ברוך,היהודי האחרון,"רב־סרן מַיוֹר שכב על מיטת שדה, פניו מוצלות על־ידי כובע מצחייה ובטנו חשופה לשמש חמימה שקרניה נעו מתקרת האזבסט השבורה של המתקן לרצפת העץ, לפי תנועת השעון. מיור ראה רכב עושה דרכו בין שלוש הגבעות, בדרך העפר המובילה אל הנקודה בה נמצאו הוא ואנשיו. באוויר ההזוי נראה הרכב מתקדם לנקודה ונסוג, מתייצב, עוצר, נע, וחרטומו כמרובע מוצק בתוך החלל. הנהג עצר וזרק למיור עיתון ערב, ומיור שאל, היה משהו בקשר? והנהג אמר, כן, הודיעו בקשר שבריג’יט ברדו מגיעה אלינו במסגרת מסאז' לכל חייל. מיור צחק צחוק קצר, והחייל שאל, חופשי? מיור הסיט את המצחייה, התבונן בחייל וראה בחור רזה עם חזה צמרי, שרשרת כסופה על פרקי ידו ולסת מרובעת בולטת. מיור לא ענה. החייל ישב ברכב הפתוח וחיכה להברה קצרה וסתמית שתאפשר לו להמשיך. מיור שאל, מה העניינים? החייל אמר, איזה עניינים, והביט בבשר בטנו הלבנה של מיור. מיור אמר, אתה יודע. החייל אמר, אה, אז בסדר גמור, תגידו לבריג’יט ברדו שלשמעון יש הפתעה בשבילה. מיור צחק. החייל שהבין את צחוקו כאישור התניע את הרכב וזז.

זה היום השלישי שמיור פותח את העיתון כשכל שריריו רועדים. וזו הפעם הראשונה שהוא מרסן עצמו ופותח בשיחה עם החייל לפני שהוא מדפדף בעיתון. וכך, עם השיחה הקצרה, ההתרגשות נבלמה קצת. הוא הרגיש תנועה של קור עוברת ברגליו ויובש בפיו. מיור פותח את העיתון בעמודים הפנימיים ועיניו רצות על הכותרות.


הסימון הראשון היה שיחת טלפון אנונימית, לפני כשבועיים. מישהו שאל, משפחת מיור? והאמא אמרה, כן, מי זה? והמישהו אמר, אברהם מיור? והאמא אמרה, כן, אברום וחיה מיור, מה זה, בבקשה? והמישהו אמר, אברום מיור מספלשניקוב, פולין? והאמא אמרה, כן. השיחה נותקה והיא המשיכה לומר, כן, הלו, מי זה? לטלטל את השפופרת. ובאותו ערב הגיע רב־סרן מיור לבית הוריו. אמו סיפרה על המקרה ואביו שתק. מיור משחזר את תנודות הקול של אמו, את הכן, את האברום וחיה מיור, את מי זה? משום־מה תנודות קולה מציירות בדמיונו רשת. הוא רואה את אביו לכוד ברשת, ואז הוא מהדק את שני אגודליו על ארובות שתי עיניו והרשת נעלמת ואביו נעלם, ובמקומם מופיעות בהרות צבעוניות. הוא מסיר את הלחץ. פוקח את עיניו המסתגלות לתאורת החדר, ואומר כן, זה שום דבר, זה בטח מישהו מספלשניקוב הזאתי, הוא עוד יתקשר. ואביו אמר, זה אף אחד מספלשניקוב, זה בטוח. ומיור שאל, מנחש את התשובה, למה? למה זה אף אחד מספלשניקוב? ואביו אמר, זה אף אחד משם… כי כל ספלשניקוב באדמה, כולם, הזקנים והילדים, כולם… חוץ מאבא שלך…

מיור הסתכל באביו בדברו. ראש קיפח על גוף קיפח ישוב בכורסה צבעונית מודרנית אנטי־ביתית, ומיור אמר, אני מוכרח להשתין, ופנה לשירותים. כששלשל את מכנסיו הרגיש כאב חד במפשעה. דרך חלון חדר השירותים ראה את החצר הפנימית שבין בתי השיכון, את הצבעוניות המשומשת של הקירות, את הגינה הקטנה שנותרו בה מתקני משחק מברזל חשוף, את התנועה בדירות שממול שניתן לחוש בה על־פי מעברי צל שנזרקו מנוּרות שהשתלשלו מתקרות. הכאב במפשעה טיפס לכיוון הכבד ומשם למפתח הלב. מיור נזכר במורה להיסטוריה ובמשפט מסוים אחד: השואה תזרום בדמו של הישראלי גם בשנת אלפיים. מיור רצה לחזור לחדר ולהדק את ידיו סביב ראשו הקיפח של אביו, לפוקק אותו ולהוציא ממנו את אותו דבר שאין לו שֵם. אולי את ההשפלה. את הנמיכות ואת קבלת הדין שאביו הדגים לפניהם כל השנים. מיור רקק אל תוך האסלה, וכשסחט את הֶדק המים השחור שעל התיבה הלבנה יצא שטף מים כחלחל, כזה שבשימוש בתי־מלון יעילים וקרירים. ומיור אמר לעצמו, מיור קח את עצמך בידיים. ועכשיו, כששׂם לב שהוא מדבר עם עצמו, הבחין שהוא בעצם רועד ושעורו מצטמרר. הוא חשב שהוא צריך להתקשר עם אחיו לחיפה. יצא מהשירותים, לא חזר לחדר בו ישבו הוריו, ומהפרוזדור אמר, שלום, להתראות, ויצא את הדירה.

ברחבת הדירה חנתה הסוסיתא שלו, כשהמספר הצבאי המצויר על הדופן מחוק בפינות. כשפתח את דלת הסוסיתא, אמר לו מישהו, רכב ישראל ופרשיו. מיור ראה שכן, שאותו הכיר מנעוריו ושאל, מה? האיש הצביע על הסוסיתא ואמר, רכב ישראל ופרשיו, אנחנו דופקים אותם טוב, מה. ומיור אמר, כן, עד העצם. והשכן אמר, לא עוד אושוויץ, ומיור אמר, כן, עד העצם. השכן הלך. מיור התיישב, פתח את הטרנזיסטור שהוצמד בתחבושת גומי לסוללות צבאיות גדולות, השעין את ראשו על ההגה, ידיו על ההגה, לסתו על חיבור הידיים השלובות ועיניו מביטות באופק הקצר המסומן בבתי השיכון הישן. הטלפון הזה הפחיד אותו. הוא ידע למה, אבל לא ידע למה בדיוק הוא יודע למה. איבר־מינו התקפל ונסוג אל תוך גופו, והוא ידע שזה מהפחד. איבר־מינו היה מגלה הפחד שלו. ההתקפלות היתה חלקית, ללא כאב, כמו שמן רץ על מסילת נירוסטה.

מיור התניע את הסוסיתא ובנסיעה אִטית יצא משטח השיכון כשמוסיקה לריקודים מלווה אותו מתוך הטרנזיסטור, מופסקת על־ידי תקצירי חדשות של גלי צה""ל. כשהגיע למרכז מסחרי, עצר ליד תא טלפון והתקשר לאחיו. השעה היה אחר חצות ואחיו ענה בהאלו מתמשך בנגינה מזדייפת של איש עסקים. מיור אמר, זה אני, ואחיו אמר, שוט איט מן, שוט איט, הסתבכת משהו או מה, ומיור אמר, הייתי אצל ההורים ומשהו מסריח שם מצרות רציניות, ואחיו אמר, שתית או משהו, מה יכול להיות רציני אצל שני הנאדות הזקנים, אל תגיד לי שהוא בורח עם מלכת־המים של עכו או משהו, ומיור אמר, אתה יודע מה, אתה צודק, עזוב את זה, הגזמתי, ואחיו אמר, בכל־זאת מה העניין. ומיור סיפר לו על שיחת הטלפון שנותקה. ואחיו אמר, אז מישהו ניתק, ביג דיל, הוא יתקשר עוד פעם, בטח איזה פצבט שהגיע מאמריקה ומחפש קרובים… מה ככה? ומיור שאל, מה מה ככה?! ואחיו אמר, למה שלא תקפוץ פעם, תביא שתי חיילות ותוציא אותי מחנה ומהילדים לאיזה חאפלה קטנה, ומיור אמר, אתה יכול לבנות על זה. מיור החזיר את השפופרת למקומה, נכנס לסוסיתא וחזר לשיכון, עצר מול דירת הוריו וצפה בה. דירת הוריו היתה חשוכה, ולאחר שעה קלה התניע ונסע.


לאחר כשבוע, הגיעה ההזמנה לחקירה מהמשטרה. אמו צלצלה אליו לבסיס ואמרה, תבוא מהר, משהו קרה! ומיור אמר לה, תגידי בדיוק מה, אבל בדיוק, בלי אה ובלי בה, ואמו אמרה, הזמינו את אבא שלך למשטרה… לחקירה בעניין שיתוף פעולה עם הנאצים במלחמה. מיור אמר, מה, ואמו אמרה, יש כאן איש אחד, יהודי, מבלגיה, קוראים לו יושנזון והוא כתב תלונה. מיור אמר, אני בא, בינתיים אל תעשו שום דבר. מיור צלצל לאחיו שאמר, והזין הזה עוד דתי, ומיור שאל, מי? ואחיו אמר, אבא שלך, ומיור אמר, מה הקשר לדתי? ואחיו אמר, קשר שמשר, קיבינימט, מוציאים פה חבילות מלפני עשרים שנה כמו ירקות קפואים, ומיור חזר ושאל, מה הקשר שהוא דתי? ואחיו אמר, אתה רוצה ויכוח דרך הטלפון, ניפגש בעוד ארבע שעות, ומיור אמר, אני מקווה שזה לא מקלקל לך איזה עסקה עם גיבן שרוצה לבטח גיבנת. אבל אחיו כבר סגר באמצע המשפט.

במטה המשטרה אמר הקצין לשני האחים, בלגי אחד הגיש נגדו תלונה, הוא גר בבית־מלון, תייר, אם תיתנו מלה של כבוד, אני מוסר לכם את הטלפון, תנסו לדבר איתו… ודרך אגב, כבר כמה שנים שאני לא רואה תלונות כאלה, אבל כל תלונה רק מוכיחה שאנשים לא שוכחים ולא מתייאשים. מתחנת המשטרה נסעו האחים לדירת הוריהם. בדרך, באחד הסיבובים ליד אזור תעשייה, שרבב אחיו ראשו מהחלון והקיא. מיור עצר את הסוסיתא. האחים יצאו ונשענו על דופנה. במרחק של כשלושים מטר מהם עסקה קבוצת פועלים ערבים בהנחת צינורות מים בתעלה פתוחה. אחד הפועלים התרומם מתנוחת כריעת ברכיים ואותת בידו לשני האחים. הפועל חשב שהמכונית נתקעה והציע בתנועות ידיים לדחוף אותה. מיור אותת לו שאין צורך, ואחיו אמר, הלוואי שהייתי עכשיו אחד מאלה, לוקח יומית מאה לירות וחוזר בערב לפטמה שלו, בלי שיתוף פעולה עם הנאצים ובלי כל החרא הזה. מיור הרגיש חום כלפי אחיו. בעצם, חשב, אנחנו שני אנשים זרים שהקשר ביניהם הוא יהודי מבוגר, מספלשניקוב, פולין, ששניהם בעצם לא באמת מכירים. אחיו שאף אוויר, קינח את ריר פיו, הצית סיגריה. מיור בחן אותו מהצד. בחור רגיל, אחיו, סוכן ביטוח, מספר שחי על שמונה־עשר אלף לחודש, מחפש דפיקות מהצד, מתייחס אליהן יפה. מיור אמר, תפסיק לרחם על עצמך, בוא נזוז. לאחר כמה דקות, אחיו אמר, אם זה מופיע בעיתון אני מחוסל, ומיור אמר, למה לך לחכות… למה שלא תתאבד מיד ותשאיר פתק שאתה אוהב את אשתך, שלא בגדת במולדת. אחיו הפסיק אותו ואמר, אתה חושב שאתה חכם או מה. מיור אמר, עזוב, אני מפחד בדיוק כמוך, אני עושה מזה במכנסיים, אף פעם לא ראיתי סימנים אצל ההורים מכל העסק הזה. אחיו אמר, גם אני לא, אולי זאת הדחקה, אולי הם הדחיקו את העבר והם בטוחים ששום דבר לא היה כי הם לא זוכרים שהיה. מיור אמר, אתה שם לב שאנחנו כבר הרשענו אותו, ואחיו אמר, כן.

אחרי־כן אחיו אמר, במקרה כזה יותר טוב להיות בצבא, ומיור שאל, למה? ואחיו אמר, תראה, בצבא אתה בטוח, המשכורת רצה מה שלא יהיה, כן נאצים לא נאצים, ואני, אצלי זה לגמרי שונה, כל חודש מלחמה, והסיפור הזה יכול להרוס לי את העסק… אני בביטוח שזה רגיש… אמון של אנשים, שם טוב וזה, ודרך אגב, אני בטוח שאין עשן בלי אש, אם הוא היחיד שנשאר מהעיירה המסכנה הזאתי, אז זה לא בגלל שאלוהים אוהב את אבא שלך. מיור שאל, מה הולך אצלך בראש? ואחיו אמר, טוב, אייכמן הוא בטח לא היה, אבל אולי בשירותים קטנים, משרד, אפסנאות, רשימות, מה אתה יודע, העובדה שאבא חי מרשיעה אותו… לך תדע, עברת שלוש מלחמות, אתה אוכל חרא, איכשהו אתה מסתדר, ואז מוציאים לך אבא נאצי ואתה אוכל את כל הזרג כולו. ומיור שאל, איזה מלחמות בדיוק אתה כבר עברת?! על מה אתה מדבר, על איזה חרא? החיים התנהגו איתך כאילו היית נסיך. ואחיו אמר, עזוב, אתה יודע טוב על מה אני מדבר, ומיור אמר, תראה, אני רואה את זה ככה… אם זה עובר בלי עיתונות זה דבר אחד, ואם זה הולך עם עיתונות ומשפט זה דבר אחר… איפשהו, ואל תשאל אותי איפה, כבר משיחת הטלפון שנותקה ומהצורה של ההורים כשסיפרו לי על השיחה, ידעתי שאנחנו בצרה, אבל באופן עקרוני, אם אתה מבין אותי, אני לא רואה את זה בצורה כל־כך חמורה, אני מתכוון לעצם ההאשמה… מי שהיה שם ולא מת, או שהגורל עזר לו, או שהוא עזר לעצמו. ובעניין העזרה העצמית הרבה אפשרויות לא היו… אז בוא נגיד שהפסיק הזה, שהוא אבא של רב־סרן ושל סוכן ביטוח, היה, נגיד, אפסנאי או אפילו אחראי מחלקה מטעם הנאצים או משהו כזה… אז בלי להיות פילוסוף אני אומר לעצמי, אם לא הוא אז מישהו אחר היה עושה את זה, ואז המישהו האחר הזה היה מגיע לישראל ומוליד רב־סרן וסוכן ביטוח. אתה מבין, אין לי בעיה של להסתכל ישר בעיניים עם אבא שלך, אבל עיתונות ומשפט זה ממד אחר, וכשאני חושב על זה הקטן נכנס לי לבטן… עם עיתונות ומשפט, הפּסיק הזה, אבא שלך, ייראה כלפי חוץ כמו אייכמן… אני איפשהו מרגיש שזה קורה למישהו אחר, אבל המוח אומר שזה קורה בדיוק לי.


אמם פתחה את הדלת, והדבר הראשון שמיור ראה היה השביס השחור שעטף את מצחה והסתיר את שערותיה. אמו, חשב מיור, כבר התחפרה בעמדת אלמנה. אם הייתי, חשב מיור, נהרג אז בפיצוץ במעבר הסלעים הדבּילי ההוא, היא היתה לובשת את השביס השחור שיוצא ממנו ריח של מוות. הוא התכופף אליה, ידו האחת חובקת את כתפיה, ונשק לה ואמר, יהיה בסדר. בחדר הפנימי ישב אביו, לידו שני אנשים מבוגרים, שמיור זכר רק במעומעם. אמו הכריזה, אלה שני הבנים שלי. האנשים קמו ולחצו ידיים, לחיצות קצרות ומהירות. אביו לא קם ולא אמר שלום, רק הסיע את ראשו פעם אחת מלמעלה למטה. אחד האנשים אמר, עוד לא יודעים בדיוק מה, אבל מחר אבא שלכם ילך למשטרה וישמע מה, בינתיים יודעים רק שיש תלונה ושזה איזה בלגי, יושנזון, שאבא שלכם לא זוכר שהוא בכלל מכיר. ועכשיו, מיור ראה שאביו חובש כיפה שחורה גדולה שאותה חבש רק בשבתות, בעוד שבימי חול לא חבש כיפה בבית. אמו עם השביס השחור ואביו עם הכיפה נראו לו כנידונים למוות. מיור נזכר במקרה של פיצוץ מעבר הסלעים ההוא. הוא יצא מנקודת הקשר על ג’יפ פתוח לכיוון המעבר. בכל המישור הגדול לא נראה איש, והוא חיפש אותם, מרים את מחצית גופו מהמושב, ואז נשמעה ההתפוצצות והוא נפגע בראשו. לאחר־מכן, התברר שמישהו הִדמים את מערכת הקשר שלו ולכן לא קלט אתראה אחרונה של שתי דקות לפיצוץ. אם הוא היה נקבר שם, הוריו היו יושבים עם הבדים השחורים האלה לראשם. עכשיו, הוא שם לב שאחד האנשים הזרים פונה אליו ואומר, דבר ראשון צריך לדאוג שלא יהיה שום דבר בעיתון. אמא שלו עומדת ליד הזר המדבר ומניעה את ראשה. מיור רואה ששׂפתיה נעות וחושב שהיא מתפללת. ואחיו אומר, עיתונות זה לא השטח שלנו. מיור רואה את אישוני אמו מתרחבים, ואז היא צועקת, בשביל מה נהרגת להם שלוש פעמים, אם אתה לא יכול לסדר את זה?! מיור אמר, אמא, ואמו צעקה, לא אמא, שום אמא, עכשיו לא אמא, עכשיו אבא שלך, עכשיו אברום מיור, עכשיו האקציה של אברום מיור. מיור חיבק אותה ואמר, יהיה בסדר, אני אומר לך, יהיה בסדר, אני ידבר עם הבלגי הזה, אולי זה טעות.

אביו אמר, זה לא טעות, ואל תדבר איתו ותגיד לו שאם הוא יהרוג את אברום מיור הוא הורג את היהודי האחרון מספלשניקוב. הבנים הסתכלו באביהם שהסתכל בהם. היתה בו קשיות שמעולם לא ראו. אביהם חזר ואמר, זה לא טעות, אבל אני היהודי האחרון מספלשניקוב… ואחיו צעק, לא טעות?! מה עשית, מיקרוב, מה עשית, תגיד! ואביו אמר, נשארתי בחיים, רק נשארתי בחיים… זה מה שעשיתי.

מיור הדף את אחיו וזה נתקל בשולחן, מעד ונפל. מיור ראה שאחיו מקיא שנית, שרירי גרונו נמתחים, פיו נפער וגופו רועד. מיור לקח אותו לאמבטיה ושטף את פניו. אחיו אמר, אני לא מאמין שאני יצאתי מהזין של הזרג הזה, שמעת אותו?! שמעת אותו בעצמך, הוא מודה, יושב עם כיפה שחורה ומודה שהוא עשה את זה. ומיור אמר, מה אתה רוצה שהוא כבר יעשה? ואחיו אמר, שישתוק, שיסתום את הפה, שיעשה את עצמו משותק, סניל, לא זוכר לא יודע, שישתוק, שלא יפתח ת’פה… שישתוק בשביל לפחות לא להרוס אותנו. מיור חיבק את אחיו, הגביה את ראשו מהכיור לגובה המראָה. הם נשקפו לעצמם במראָה. שני ראשים צמודים, מזיעים, עיניים בולטות. ומיור אמר, זאבל’ה, זה אבא שלך ואנחנו צריכים לדאוג שיהיה מזה מינימום נזק, זה הכול… אני לא יודע במה הוא מודה, אני רק יודע שמה שלא יהיה אנחנו בסירה אחת. למשך שתי דקות נוספות הביטו האחים בפני עצמם הלבנות ואז ניתקו מהמראָה, ואחיו אמר, שמעת איך היא צעקה, עכשיו אבא שלך! עכשיו אברום מיור! משהו, אני אומר לך, ממש ממגרש השדים, אני חושב שאני משתגע… כל השנים האלה שברחתי כמו משוגע מהשיכון הזה ומהם נגמרות עכשיו בכלום, הנה אני כאן כאילו בכלל לא יצאתי מכאן… עכשיו אתה רואה את כל ההבדל בין רב־סרן לסוכן ביטוח, איך שלא יהיה אתה תצא מזה על הרגליים כי אנשים יעשו מרב־סרן ומאבא משתף פעולה תוצאה של אחד אחד… הוא פישל, אתה תיקנת, זה אחד אחד… אבל סוכן ביטוח מה זה? זה כלום, אוויר. אחיו צחק, החזיר ראשו מול המראָה ואמר לעצמו, זאבל’ה, אכלת לבד את כל הפגז.


מיור קבע עם הבלגי יושנזון פגישה בטלפון, בשרתון, תל־אביב, בלובי, בעוד שלוש שעות. אחיו אמר, תיסע עם המדים, המלשין המסריח הזה בטח מעריץ מדים. מיור הגיע למלון ומיד בכניסה, בין עשרות אנשים, זיהה את הבלגי שנראה בדיוק כמו אביו, מלבד האיפור והאביזרים היקרים. שיער דק לבן מונח בזהירות על ראש מצומק, נעלי עור שחור רך, חליפה בהירה כחלחלה עם פסים לבנבנים רצים לאורכה, משקפי זהב. הבלגי ישב בכורסה וכשראה את מיור ניגש אליו, לא התרומם לקראתו, רק הצביע על כורסה פנויה שלצדו. מיור אמר לעצמו, הזקן הזה בטוח בעצמו, רגיל לתת פקודות. מיור הרגיש לא בנוח בסביבה הזרה הזאת וחשב שבמושגים צבאיים הוא בעמדת פתיחה גרועה ושצריך להתקדם לקראת ייצוב כוחות על מישור. הבלגי הציע שישתו משהו במסעדת המלון. מיור שרצה לצאת במהירות מהמלון הציע שימצאו מקום בעיר. הבלגי הסכים ומונית לקחה אותם למסעדה שמרפסתה צופה אל הים ביפו העתיקה. השיחה התנהלה באנגלית, ביידיש ובעברית קלה. מלצרים במדים תפוזיים הסתובבו בין שולחנות ברזל לבן מרושת. מיור ראה תמונת בית־קפה כזה בסרט צרפתי עם מישל מורגן, ובת־זוגו, לאחר הסרט, אמרה לו שסצינת בית־הקפה הועתקה מתמונה של צייר אימפרסיוניסטי, שמיור לא זכר כעת את שמו.

לאחר שעה מיור התקשר לאחיו ואמר לו, אבא שלך הוא לא היהודי האחרון מספלשניקוב, יש גם את הבלגי הזה. ואחיו אמר בקוצר־רוח, נהיית הוגה־דעות או מה, תן את השורה האחרונה, מה הולך לקרות? ומיור אמר, אין לי שורה אחרונה בשבילך, אני רק יכול להגיד לך שמהמדים שלי הבלגי הזה לא נבהל, את אבא שלך הוא מכיר… הוא לא מתכונן ללכת עם זה עד הסוף ומה שיש לו הוא מסר למשטרה. אתה מבין, יש לו אמון במכונת הצדק הישראלית. ואחיו אמר, טוב, לאט לאט, תתחיל מהתחלה את כל הסיפור, ומיור אמר, האיש הזה בן ששים ושתיים, בדיוק הגיל של אבא שלך, הוא מספלשניקוב… והוא התחבא עמוק בתוך באר כשהוציאו את כולם על משאיות… והוא אומר שהוא יודע דבר אחד וזה שאברום מיור לא היה צריך להתחבא בשום באר, כי הוא היה מין פקיד או השד יודע מה אצל הגרמנים האלה, ומה שהוא מסר למשטרה זה שאברום מיור אסף בשביל הגרמנים כל מיני דברים מהיהודים… ועוד משהו, הוא מעיד שלפחות פעם אחת ראה בעצמו את אביך נכנס עם כמה חיילים למשפחה אחת… וההמשך ידוע… הוא לא אומר שאביך עשה את זה בהתלהבות, רק שאבא עשה את זה. אחיו הפסיק אותו ואמר, אביך הגיע לישראל עם תחתונים וגם היום מה שיש לו זה רק המכנסיים שלו, אז מה הבלגי הזה רוצה להגיד, שהוא נהיה שם מיליונר, שהוא שדד יהודים?! ומיור אמר, שמעת בדיוק מה שהוא רוצה להגיד, ולא מוזכר בזה שאביך מיליונר או משהו כזה… מוזכר מה שמוזכר ועוד זה שאביך הוא לא היהודי האחרון משם, אלא הוא הבלגי, הוא האחרון משם. ואחיו אמר, בשביל להיות באמת האחרון משם, הוא רוצה להרוג עכשיו, אחרי כל השנים האלה, את אבא?!… הוא מניאק סאדיסטי או מה… אמרת לו שכמעט נהרגת בשלוש מלחמות, עבדת לו על הלב? ומיור אמר, אמרתי לו כל מיני דברים, אבל מה שהוא זוכר זה את עצמו בבור ואת כולם עולים על משאיות, כאילו זה קרה היום בבוקר. ואחיו אמר, בקיצור, מה הולך לקרות? ומיור אמר, צריך להתחפר, תבוא הפגזה, ואחיו אמר, צריך לשלוח את אבא מחר למשטרה עם עורך־דין… אני כבר יטפל בזה, קיבינימט, ניפגש אצלהם בעוד שלוש שעות. ומיור אמר, לעיתון זה כבר יגיע, אין כוח שיעצור את זה, אנשים אוהבים לצאת לציד, ואחיו אמר, אני מת, ומיור אמר, תגיד לאשתך שתתחתן עם מישהו אחר בשביל שלילדים יהיה אבא.


מיור חזר לנקודה החולית. זה שבוע ימים שאנשיו בעזרת אנשי מילואים מיישרים דרך עפר אלטרנטיבית. מכשיר הקשר פתוח כל היום. מיור יושב במתקן שהוא אוטובוס שיצא מכלל שימוש והפך לנקודה. ממושבו הוא רואה את המישור הרחב הנסגר בשני קצותיו בגבעות נמוכות. הרכב המגיע מבסיס האספקה מביא לו בשעות הצהריים המאוחרות את העיתון. לאחר השיחה עם אחיו לא התקשר להורים וחזר לנקודה החולית. באותו יום מתווסף דחפור חדש לכוח שלו והוא קורא לו, היהודי האחרון. נהג הדחפור אמר בקשר, שו הדא היהודי האחרון? ומיור עונה לו, הדא הוא היהודי האחרון, והנהג אמר, איך שאתה רוצה, המפקד. מיור הוריד אותו מהשידור ועקב אחר הדחפור המיישר עם סכין, מגביה אותה, מסתובב, נע קדימה ומתרחק, פולט אדים ומרים אבק היוצרים אוויר הזוי ומעורבל.

רכב האספקה זז. מיור פותח את העיתון. הוא לא יודע מה קרה בחקירה. רק שאביו נלחם כעת על תואר היהודי האחרון מספלשניקוב. אולי תחרות זו תגרום לו להכחיש את הכול. תגרום לו לצאת מעורו. לעשות את המאמץ האחרון. ולשקר, להכחיש, להיות יותר שתקן, צפוד ואפור מכפי שהיה כל ימיו? מיור פיתח שיטה בפתיחת העיתון. הוא יודע איפה ידיעות כאלה לא מופיעות. הן לא מופיעות בספורט, בכלכלה, בנעשה בעולם. הן מופיעות או בעמוד האחרון או בפנימיים. ובעמוד הפנימי הוא רואה תצלום של איש מסתיר פניו בעזרת תיק. מיור מריץ עיניו לכותרת. זה אביו וזו הכותרת.

מיור מקפל את העיתון, לוחץ אגודליו על ארובות עיניו. במכשיר הקשר הוא שומע את סגנו שואל, אתה יוצא היום בחזרה או מה? ומיור אמר, תרגיש חופשי, אני נשאר כאן מינימום שבוע רצוף… שים עין על היהודי האחרון… שיעשה נורמות כמו שצריך, וסגנו אמר, אתה עוד תתחתן לי עם הדחפורים האלה, או שאתה סתם בורח ממשהו, מה? ומיור אמר, אתה תהיה אורח כבוד מצד הכלה. מיור פרש את העיתון ובחן את התצלום. קימט את העיתון. עלה על רשת הקשר והודיע לאנשים שהגבעה הצפונית מזרחית עוברת מרגע זה שינוי שם, מגבעת המוצצת לגבעת אייכמן, רות סוף. מיור יישר את העיתון. הסמיך את התצלום לעיניו ושמע את עצמו אומר, אבא. והאנשים שחזרו בשעת ערב מוקדמת מהשטח מצאו את רב־סרן מיור ישן על מיטת השדה במתקן־האוטובוס כשרגליו מקופלות, אסופות לבטנו כמו עובּר.",ספרות עברית חדשה
אדם ברוך,הכבוד האבוד של אם הבית,"נמגלט בא לבקר את המפגרת שלו, אמרו הילדים כשראו את המכונית השחורה של הסוחר נכנסת לשטח המוסד. אם הבית היתה אז מיטיבה את תסרוקתה, מקפיצה לכאן ולכאן את החזה, משחררת את שרירי הרגליים, נכנסת לשירותים, שוהה שם כמה דקות, ויוצאת לקבל את פני הסוחר. נמגלט היה מאֵט בכניסה למוסד, מציץ בראי הקטן, מלחלח בלשונו את שפמו, מעניק לו ברק רגעי. המכונית היתה מקרטעת קלות בשער המוסד ומחליקה משם לאורך שביל חצץ רחב שהוליך אל הרחבה שבפתח המוסד. אם הבית אמרה, הו, אדון נמגלט, איזה הפתעה, ונמגלט אמר, כן, זה אני, ישר מתל־אביב, כמו תמיד מוצא גם זמן בשבילכם. הילדים הבחינו בהתרגשות שאחזה באם הבית. הילדים ידעו שהיא גרושה ושהקשר שלה עם בעלה־לשעבר מוגבל לעניין הפיצויים מגרמניה, ושיש לה בן בפנימייה חקלאית או צבאית, ובת נשואה לרכז קניות אזורי. בערבים, לפעמים, נשמעה מוסיקה ושירה, בגרמנית, יוצאת מחדרה ומטיילת במסדרון. מוסיקת נכאים שהפחידה את הילדים ונטמעה בזיכרונם. איך ללינקה שלי היום, שאל נמגלט, משהה את אחיזתו בידה של אם הבית, בעוד שמאלו מחבקת אותה בשקע בו מסתיים הגב ומתחילים הישבנים, והודף אותה קלות לעבר הכניסה. הילדים ראו את הכול. נמגלט הגיע למוסד לפחות אחת לשבוע. גם תושבי המושבה השרונית הכירו אותו על־פי מכוניתו השחורה. לפעמים התעכב במרכז המושבה לקנות משהו, ואז קשר שיחה קלה על המוסד ועל הילדים, או סיפר על תל־אביב. בכניסה לבניין הם נעצרו רגע, נמגלט הביט בערוגת הפרחים ושאל את אם הבית, את חותמת? אם הבית לא ענתה ונכנסה לבניין. הילדים שמעו את נמגלט אומר, אל תהיי טיפשה… הנאצים האלה לא יעשו לך מציבה מזהב. זה מצווה, תאמיני לי. אם הבית היתה בדרך־כלל לבושה ומכופתרת מרגל ועד ראש, אבל לפעמים, בבוקר המוקדם או בלילה, ראו הילדים את הבשר האדום המלא, את הגוף המוצק ואת שוקיה החזקות, בצאתה מהמקלחת.

לילינקה, בתו של הסוחר נמגלט, חיתה במוסד לפי סידור מיוחד. הילדה היתה אִטית, אך לא מפגרת, וחייה במוסד התנהלו במסלול עצמאי, ללא קשר לילדים האחרים ולמסגרת המוסד. זה הכול מהנאצים יימח שמם, שמעו הילדים את נמגלט, מלטף את לילינקה, והיא אומרת, אבא, אבא. הילדים הבינו שיש פה משהו לא רגיל. שנמגלט בעצם מסתיר במוסד את לילינקה, ושאם הבית משתפת איתו פעולה. לאחר שעה קלה היה נמגלט יוצא לדשא. אם הבית מכינה לו כיסא נוח, ונמגלט מנמנם קלות כשפניו אל המושבה הקטנה. לפעמים היתה אם הבית מצטרפת אליו, וכך היו השניים יושבים שם בדשא. הילדים התרוצצו על פני הדשא ונמגלט, לפעמים, פצח בשיר או פנה בשקט לאם הבית שהיתה, לפעמים, מגיבה בצחקוקים ובהסמקות. תראי, את צריכה לחיות עכשיו… את צריכה לשכוח את הכול, שמעו הילדים את נמגלט אומר לאם הבית.

בערב נכנס נמגלט לחדרה של אם הבית. מוסיקה עם שירה, מתקליט, בשפה הגרמנית, יצאה מהחדר. בפרוזדור, ליד הדלת, ארבו הילדים, לבם מפרפר, מתאמצים לקלוט את הרעשים שבחדר ולזהות אותם. תישבעי… מה אכפת לך… תישבעי שהיית שם עד שנת 43‘, מה אכפת לך… את לא חייבת להם כלום, הם נאצים מסריחים… המצפון שלך יכול להיות שקט… שמעו הילדים את נמגלט אומר לאם הבית. ולמחרת הגיע למוסד בעלה לשעבר של אם הבית ואיתו איש גבוה ורזה, וכל היום ניהלו השלושה שיחות חשאיות, תוך עוינות ובעצבנות גלויה. הילדים שמעו את אם הבית אומרת, אני לא זוכרת. מה אני יגיד אם ישאלו אותי כל מיני שאלות? בעלה לשעבר שתק, אבל האיש הגבוה והרזה אמר, זה בסדר, זה מסודר, לא ישאלו… רק תגידי שהיית ותחתמי. ככה כולם עושים, זה שום דבר, פרוצדורה כזאת. אל תגידי לי שדווקא עם הנאצים האלה את מחפשת להיות בסדר. כשהגבוה סיים, אמר לה בעלה לשעבר, תשמעי מה שפיש אומר לך, הוא יודע מה שהוא מדבר. מוכרחים לעשות את זה כל זמן שאפשר… מי שהיה שם עד שנת 43’ מקבל, האחרים לא… חוץ מזה את יכולה לשאול את נמגלט אם כדאי או לא.

בערב עזבו בעלה לשעבר ופיש את המוסד ופנו ברגל אל המושבה, לתפוס את האוטובוס האחרון. לאחר ימים אחדים חזר הסוחר נמגלט. אם הבית ראתה אותו מהחלון, אך הפעם לא יצאה אליו. נמגלט עמד ברחבה, ליד מכוניתו, וחיכה לה. אם הבית נכנסה לחדרה ונעלה את הדלת. נמגלט נכנס לבניין, והילדים אמרו לו שאם הבית בחדר שלה. נמגלט ביקש ממנה שתפתח לו, אבל היא לא פתחה. נמגלט חזר למכונית ונסע לכיוון המושבה. בערב שב. אם הבית ראתה אותו מבעד לחלון. המכונית השחורה החליקה ונעצרה לפני פתח המוסד. נמגלט לא יצא מהמכונית. זה היה ליל קיץ חמים ורוח שרונית קלה נשבה בהפסקות. הרדיו במכוניתו היה פתוח. נשמעו קטעי מוסיקה וקריינות. הילדים נכנסו לחדריהם, אך נמגלט היושב בחוץ, בחשיכה, לא נתן להם לישון. אם הבית נשענה על אדן החלון והביטה בנמגלט. הלילה היה בהיר, מהכביש העוקף את המושבה נראתה המושבה כמובלעת ירק קטנטנה, ומהמושבה נראה הרכב החולף בכביש העוקף, אור פנסיו מגיע עד גבעת החול שבקצה המוסד ונעלם. נמגלט הוציא את ראשו וצעק, את חותמת? אם הבית לא ענתה, ונמגלט צעק, את חותמת או לא? אם הבית לא ענתה. נמגלט הדליק את פנסי המכונית וצעק, תצאי שאני יראה אותך. תצאי… אני רוצה לראות את הצדיקה האחרונה.

אם הבית יצאה. נמגלט יצא לקראתה. עלו לחדר שלה. לאחר שעה קלה, הגיעו הילדים לפרוזדור, ליד דלת החדר של אם הבית. זה כסף שמגיע לך, נמגלט צעק, את לא מבינה… תראי מה הנאצים עשו לנו… תראי, תראי את לילינקה שלי… תראי את כולם, תחתמי ודי… אל תעני את כולם. הילדים שמעו את נמגלט אבל לא את תשובתה, כי מוסיקת נכאים, מתקליט, בגרמנית, שטפה פתאום את החדר. לאחר כמה דקות יצא נמגלט ובפתח אמר, תחשבי על זה עוד פעם, תעשי לעצמך טובה. למחרת בבוקר, בשעת ארוחת הבוקר, ראו הילדים את בעלה לשעבר, את פיש, את בנה, את בתה ואת בעלה רכז־הקניות האזורי, יושבים איתה לשולחן, מלחשים בהתרגשות ובבהילות. פתאום קם בעלה לשעבר, הכניס אצבעותיו לפיו, הוציא את שיניו התותבות ואמר, השיניים האלה זה מהכסף הזה. הבן משך אותו חזרה לכיסא, אבל הבעל לשעבר התחיל לצעוק, זה מהכסף הזה… הכול מהכסף הזה… ועכשיו הנבלה לא רוצה לחתום… אני לא מאמין, אני משתגע מזה. התיישב, התחיל להתייפח ולהביט בידיו שעל השולחן. פיש אמר משהו וגם הבת אמרה, ואחרי־כן הם השתתקו וגם אם הבית שתקה. לאחר השתיקה, שמעו הילדים את פיש אומר, היום השלושים ואחד לחודש, זה היום האחרון לחתום על ההצהרה. אני יכול לכתוב לשק בגרמניה שהתיק נסגר ושאין יותר טיפול… אבל חבל על הארבעים אלף שמגיעות לכם.

האנשים קמו מהשולחן ואם הבית נשארה לשבת. האנשים עמדו בחוץ על הדשא שהיה רטוב ושהבריק בשמש הבוקר, והביטו דרך החלון באם הבית. הבן אמר, אני מוכרח לחזור לבסיס, והלך. אם הבית סימנה לילדים לסיים את הארוחה ולצאת לכיתות. הילדים יצאו, ואם הבית יצאה והצטרפה למבוגרים שעל הדשא. פיש אמר לה משהו. היא נענעה בראשה, הביטה בשעונה ועלתה לחדרה. לאחר שעה קלה ראו הילדים, דרך חלון הכיתה, את חבורת המבוגרים נכנסת למכונית המסחרית של רכז הקניות, וכשהמכונית עברה ליד הכיתה ראו שאם הבית יושבת ליד הנהג.

אם הבית חזרה אחר הצהריים. הילדים חיכו לה על הדשא ואם הבית ניגשה אליהם. ניגשה וחיבקה אותם. היא היתה עייפה ונדף ממנה ריח זר. אחרי־כן נכנסה למקלחת, וכשיצאה ראו הילדים את גופה המוצק, האדום, ואת שוקיה החזקות, ומבשׂרהּ הרחוץ עלה אד חם ואצבעות רגליה היו לבנות כאילו ניטל מהן הדם. בערב הגיע נמגלט. אם הבית יצאה לקראתו. נמגלט הִשהה את אחיזתו בידה, שמאלו מחבקת אותה, מוביל אותה לחדרה. שמעתי, אמר, שמעתי, מיידלה… זה בסדר, עשית טוב, עכשיו הכול בסדר… ידעתי, אני ידעתי מאה אחוז, כל החיים לפניך, מגיע לך, הכול מגיע לך. אם הבית לא הוציאה הגה, ונמגלט אמר, זה יעבור, אל תשימי לב, זה יעבור, זה מצווה, תאמיני לי. לפנות בוקר שמעו הילדים את הסוחר שר וצוחק, שר וצוחק וקורא קריאות ביידיש ובעברית. נמגלט ישב בחדרה בתחתוניו והזיע. שיער שחור דק ומפותל כיסה את כתפיו החשופות והתגבל על בטנו הלבנה הרכה כצמר פלדה. רגליו לבנבנות, דקות, חלקות וקמחיות. אם הבית השקיפה מבעד לחלון אל הכביש העוקף את המושבה. היא אמרה, אתה יודע מה הציל אותי אז, האקצנט שלי הציל אותי. ונמגלט אמר, השטן הציל אותך. אם הבית פתחה את החלון והתיישבה לשולחן. השניים שיחקו קלפים. המושבה החלה להתעורר. נמגלט קם, ניגש לחלון והתחיל לצרוח מרדרס, מרדרס… לילינקה, יידן… לילינקה… אם הבית גררה אותו מהחלון, הפעילה את הרדיו, סגרה את החלון, התיישבה לשולחן ושיחקה קלפים עם עצמה. ונמגלט, מהרצפה, אמר, את זונה. אם הבית לא ענתה. ונמגלט אמר, שמעת אותי. אם הבית אמרה, לא. ונמגלט אמר, אמרתי שאת זונה. אור היום נכנס לחדר. הנהג ועובדת המטבח נשמעו מחליפים ברכות בוקר טוב. ונמגלט אמר, קר לי, אני הולך למות, קר לי. אם הבית עזרה לו לקום, השכיבה אותו במיטה וכיסתה אותו. ונמגלט, מהמיטה, שאל, ועכשיו מה תעשי עם הכסף? את לא יותר טובה מאף אחד. אם הבית אמרה, אתה שיכור. נמגלט ירד מהמיטה וצרח. יצא לפרוזדור וצרח, לילינקה, לילינקה, הנאצים משלמים כסף טוב, לילינקה. הילדה עמדה בפרוזדור, מביטה באביה העירום ואמרה, אבא, אבא. נמגלט צעק, מה אבא, מה אבא… לילינקה, תדברי… אלוהים, תדברי כבר… את הורגת אותי ככה… אבא… מה אבא?! מה אבא?!…

אם הבית יצאה לפרוזדור ומשכה את הסוחר. ליאון, היא אמרה, ליאון, הכול יהיה בסדר. זו היתה הפעם הראשונה שהילדים שמעו את אם הבית פונה לנמגלט בשמו הפרטי, וזה היה משונה בעיניהם. בצהריים, הגיעו פיש ובעלה לשעבר ולקחו את הסוחר איתם לתל־אביב.",ספרות עברית חדשה
אדם ברוך,"הנה, שתי ידיים נוספות","היד עשויה כסף ובצד הבטן שלה חרוטים שם בית־הכנסת והעיירה. כבר שנים שאין קוראים איתה בתורה והיא בחנותו של מר טארוני. לפעמים, בקיץ, טארוני מהדק אותה לפניו, שואב ממנה קרירות. זה שנים שטארוני מחכה לבעלי היד. כל אוספיו, כל כתרי התורה, הטסים, קופסאות ההבדלה והפרוכות אינם מחכים לאיש מסוים. הם בחנותו כחפצים למכירה. לפעמים נדמה לו שהנה הלקוח שלפניו יזדהה כבעלי היד, ובסוף היום הוא משהה מעט את יציאתו מהחנות לביתו. ביד, בסוף האצבע השלוחה, קבועה אבן טובה אדומה ובגללה הוא מאמין שבעליה יבקשו אותה. מאות ידיים עברו בחנותו ומאות ידיים ראה בימיו כסוחר, ומעולם לא ראה יד ואבן צבעונית בסוף אצבעה, כציפורן. רוב הידיים כסף ומיעוטן כסף מעורב במתכת אחרת המשנה מעט את צבעו. האבן האדומה כמעט לא יהודית. האם לא־יהודי יבוא לדרוש אותה? דבר היד והאבן ידוע בין הסוחרים המקומיים והזרים. עשרה סוחרים יהודים מנהלים את המסחר העולמי בתשמישי קדושה, מוקפים סוכנים ומתווכים. דם שחור נוסע בכלי כסף עטופים קטיפות.

כחודש לפני מותו טארוני נתן לי את היד כירושה, ואמר, אולי הם מחכים שאמות, לא מוכנים לקבל את זה ממני חי. לאחר מותו פרסמתי מודעה קטנה בעיתון יידיש ניו־יורקי, ולאחר כשבוע הגיע אלי נתן פוייר והוכיח שהיד של משפחתו. הנה, שתי ידיים נוספות ואבניהן הטובות האדומות, ובסך הכול נעשו שלוש על־ידי צורף פולני ששינה מעט מהנוסח היהודי וצירף אבנים על־פי נוסח קודש פולני, ושלוש הידיים נועדו לחתני שלוש בנות משפחת פוייר שהלכו למשרפות. פוייר התעקש לשלם מאה דולר כדי שתהיה זו מכאן ולהבא קנייה לכל דבר ועניין, והשאיר בידי מעטפה שאפתח לאחר לכתו. לא מיד זיהיתי את טארוני הצעיר בין אזרחים ולובשי מדים גרמנים נשענים על זחל ממונע, פניהם לצלם מוצלים מעט.",ספרות עברית חדשה
אדם ברוך,התכלא ציפור קולה,"רוחמה צועקת כל הלילה. זה הלילה השני שהיא צועקת, והאיש שיצא להביא עזרה רפואית צריך לפי החשבון שלנו לחזור כל רגע. שני ילדים רצו במעלה מתון של דרך עפר המסתיימת ליד הכביש הראשי, ובאור הירח נראו כמו שני ברושים קטנים, נעים ברוח, הידיים צמודות לגוף. הנערים הבוגרים ישבו על חביות במבוא הכפר. הוזיאס ואני נערים־אורחים בכפר והוא מחכה לאביו שיגיע לבקרו הערב. הוזיאס עוקב אחר תנועת המכוניות על הכביש הראשי, וכאשר מכונית מסחרית תיפרד מן הטור הנוסע, תפנה שמאלה, אורותיה יאירו שולי שדות ויפנו בסיבובם אלינו, יֵדע שזה אביו.

בעלה של רוחמה הוא המורה. עכשיו הוא עומד בפתח ביתם וגם הוא צופה על הכביש. אחת לכמה דקות הוא נכנס פנימה ומנסה להסות את אשתו. בשעה הראשונה, כבר בשעה הראשונה שעשיתי בכפר, שמעתי שהמורה קומוניסט. בחלונות הבתים שמעבר לכביש נראים אנשים מביטים אל בית המורה ואשתו. ליד פתח־תקווה, לפני מספר ימים, התקיפו פדאיונים זוג שישב במכונית. את הבחור הרגו ואת הבחורה השאירו בחיים. אנחנו לא בדיוק יודעים מה זה קומוניסט. באחד מיישובי־הספר הרגו הפדאיונים אשה וילדיה. ביתו של המורה מוקף חלקה מוזנחת. חלקות רוב תושבי הכפר מטופחות. מלחמת־קש ישראלית־ערבית תפרוץ בקרוב ואנחנו נראה, מסוללת העפר, משאיות עם חיילים יורדות דרומה. החיילים שבמשאיות ישירו שירי מולדת.

רוחמה אשה קטנה. גידי צווארה נפוחים. בימים שאינה צועקת, היא יושבת בבית. הנערים המציצים מבעד לחלונות המרושתים יראו אותה לפעמים מציירת בידה מעגלים באוויר, במשך דקות ארוכות. ובאותו ערב, הוזיאס הגיע בריצה ומצא אותנו יושבים על חביות ליד הצרכנייה. עצר בריצתו במרחק קצר מאיתנו, מיתן את נשיפותיו והביט בנו כחוכך בדעתו אם אנחנו ראויים לשמוע מה קרה. לאחר כמה דקות סיפר שרוחמה היתה ערומה ושהמורה חיבק אותה מאחור, ושהיא בכתה כאילו יש לה חליל בגרון, ושהמורה שר לה ביידיש וכיסה אותה בסדין. הוזיאס חיכה שמשהו יקרה, אחרי־כן הוא אונן במהירות במקומו בין השיחים, ואחרי־כן הגיע אלינו בריצה. עכשיו הוא חושב שמגיעה לו על זה מדליה. לא, הוא אומר, לא, המורה שום דבר, רק שר ביידיש… אני יודע מה זה יידיש.

המורה עומד בפתח ביתו. בין ביתו לבין הבתים השכנים משמאלו ומימינו, מפרידים שדות בוטנים. מהבתים שממול, מעבר לכביש, ניתן לראות את בית המורה. עכשיו קיץ והמורה נראה כזקיף ליד הדלת. מהדלת ועד לקרקע ארבע מדרגות בטון חשוף. הוא מתיישב על מדרגה ומביט אל תוך החשיכה הקלה. הבית ניצב על עמודים קצרים. בחלל שבין הרצפה לקרקע מוטלים איברים של כלים חקלאיים, כמה שקים ועמוד גלילי שבסיסו בטון יצוק. רוחמה צועקת. הוא נכנס פנימה. גידי צווארה כחולים והוא מלטף אותם, מבקש להרגיע את הדם הדופק בהם ומותח את העור, ואומר, אתל’קה, אתל’קה. אנחנו בין השיחים, ונורה חשופה המשתלשלת מן התקרה מאירה את החדר. רוחמה עומדת על המיטה וברכיה נראות כמו פיקות של כדורי רובה צ’כי.

האיש שיצא להביא עזרה חוזר עם בקבוק זכוכית קטן, שאת תכולתו יש להזריק לרוחמה. הוא עומד ליד המדרגות וקורא למורה, העונה לו מתוך הבית. כשהמורה יוצא אליו, רוחמה מנסה להתפרץ החוצה, נתקלת במורה המונע אותה, הם מסתבכים, המורה מועד והם נופלים חבוקים על הקרקע. רוחמה לבושה בחלוק דק ובשרה הלבן הרזה מבריק, והיא צועקת לא! לא! ולאחר שנים, כשאני שומע חלחול פצצות־עומק, במעבר מים, אני נזכר בצעקותיה. המורה מתיישב על הקרקע ובמשך שתיים שלוש דקות אינו עושה דבר. האיש עומד מעליהם עם בקבוק הזריקה ביד. אחרי־כן המורה והאיש מרימים את רוחמה, מניחים אותה על המיטה. המורה מגלה את ידה הימנית ומזריק. הוא מכסה אותה, מכבה את האור ויוצא אל המדרגות.


אבא של הוזיאס מגיע והם יושבים במכונית המסחרית שלו בחושך, ליד מגדל־המים הישן. הרדיו פתוח והוזיאס הבן אוכל מתוך שקית סנדוויצ’ים שאביו הביא. לאביו של הוזיאס סכסוך משפטי ממושך עם שותפו־לשעבר, שהוא אישיות פוליטית העוסקת מהצד בעסקי מזון. האב מלמד את הבן שאין צדק ושכולם זונות ושצריך להיות חזק. גם בביקורו הקודם של הוזיאס האב, רוחמה צעקה כל הלילה. הוזיאס ישב אז במכונית והקשיב, כשבנו לצדו, הקשיב ואמר, זה חולרע, זה צעקה חולרע, אני מכיר אותם, וחיבק את בנו ששיחק בכפתורי הרדיו המותקן במכונית. והערב, כשהאט ליד הנערים שישבו על חביות במבוא הכפר, שרבב ראשו מן החלון ושאל, מה נשמע? אחד הנערים אמר, שומעים את רוחמה.

הוזיאס אמר לבנו, כשייגמרו הצרות עם המשפט וכל זה, אני מחזיר אותך הביתה. הצעקות של רוחמה הוציאו אותו מדעתו, ועכשיו הוא נהג את המכונית לעבר ביתו של המורה. המורה עדיין ישב על המדרגות, בגופייה לבנה ובמכנסיים קצרים. האיש שהביא את חומר הזריקה כבר הלך. הילדים יצאו מאחורי השיחים, עקפו חלקת שדה מבוראת ששימשה כחניון טרקטורים, עלו על הכביש במרחק של כמאתיים מטר מבית המורה, וצעדו כעת לעברו, במין מקצה שכמותו תראה רק בכפרים.

הוזיאס האב עצר מול בית המורה, במרחק של עשרים מטרים של אדמה, שבחורף תמיד היתה בוצית, ושניסיונות של ריצוף בטון לא־מוצלחים יצרו בה שקעים ומקווי מים נוספים. הוזיאס האב אמר לבן, כשהוא מצביע על המורה, זה המניאק הקומוניסט? הבן שלא ידע מה זה מניאק קומוניסט, ושאברו היה מקופל ורגוע לאחר ההצצה ההיא בחלון, אמר, כן, זה הוא.

כשהילדים עברו את הסיבוב והגיעו למישורת, שעל כפה נחו בית המורה ובתי שכניו, ראו את הוזיאס האב מתקרב אל המורה.


המורה הגיע לכפר מחיפה, אליה הגיע עם העלייה מאירופה. לבתי־הספר הכפריים חסרו מורים ומישהו מאנשי הכפר הגיע איכשהו למורה. האנשים יודעים שהגבר בן הארבעים הוא בעל דעות פוליטיות. האיש שהביא אותו לכפר אמר לו, האנשים אצלנו אנשים רגילים, אז בלי פרופגנדה, רק מתמטיקה ודקדוק ומה שקשור. המורה היה פעיל בחיפה בתא של פועלים שמחוץ להסתדרות הכללית.

לאחר כחצי שנה בכפר הודיע לוועד שהוא מתחתן ומביא אותה לכפר, וביקש סידור בעניין דיור. בוועד שאלו אותו איך קוראים לה. המורה אמר, רוחמה. שאלו אותו, תימנייה או מה. המורה אמר, לא, הונגרייה, השם הקודם שלה זה אתל’קה.

ילדים שהיו על־יד הכביש ראו את רוחמה, כשירדה עם המורה מאוטובוס המאסף. באותה שנה יצאו לכפר מוניטין והורים אמידים שנסעו לחו""ל בתקופת הקיץ הפקידו שם את ילדיהם, במעין קייטנות בנות ילד עד שלושה.

רוחמה עמדה על סוללת העפר שלצד הכביש, כשהמורה לצִדה, והביטה אל הכפר כפי שתביט הנערה הבריאה שעל מעטפת קופסת קק""ל הכחולה אל מרחבי העמק, שערה מתבדר ברוח. אנחנו, אז, הילדים הראשונים של ישראל החדשה, מבלי לדעת זאת, ורוחמה, היא מי שהיתה אתל’קה. את הצעקה הראשונה שמע הכפר כולו מיד עם תום הודעת קריין החדשות על הרצח שביצעו הפדאיון בווילהלמה שליד פתח־תקווה.

אחת לשבוע, בשעות אחר הצהריים, המורה עולה לכביש ומחכה למאסף חיפה. הוא חוזר עם האוטובוס האחרון וכאשר יעבור האוטובוס האחרון מבלי לעצור בתחנת הכפר, נדע שהמורה יגיע בבוקר. לאחר הצעקה הראשונה, שלאחריה נשמעו הבאות, הצטמצמו נסיעותיו. לאחר מקרה וילהלמה ניכרה תכונה בכפר. הילדים התרוצצו בין המבוגרים כפי שיתרוצצו הכלבים בין הפרשים במערבון שהוקרן כאן. הצעקה של רוחמה הפכה מקול לחומר ממשי שנדבק למערכת העצבים של האנשים.

אחד מאנשי הכפר, יוסף הקטן, מחכה למורה בחצר בית־הספר. מבעד לחלון הכיתה אנחנו רואים את יוסף הקטן ובמרחק קצר ממנו עוד שני אנשים. המורה מביט ורואה את יוסף הקטן, שהוא איש ועד בעל עבר ביטחוני. חלק מהילדים יודעים שמשהו צריך לקרות היום. וכשמסתיימים הלימודים, המורה יוצא ומצטרף ליוסף הקטן, המוביל אותו לעבר שׂדרת הברושים הקטנה, הסוגרת על בית־הספר ממערב. הם משוחחים, נפרדים, וכשהמורה מתרחק, יוסף הקטן מסתובב וקורא לעברו, תזכור, בדיוק בשבע. בקריאה שוכב איום. וכל האנרגיה ומרוצת הדם שבגופו של יוסף הקטן מכוונים ומצטברים בתנועת אצבעו אל המורה.

ובשבע בערב, כשהמורה ישב עם הוועד במשרד, הביט בדמותו של הרצל שניבטה בו מתמונה שעל הקיר ואמר, בתשובה לשאלה: היא צעקה כי היא לא בריאה, וזה מהמלחמה באירופה… זה משם… בלי קשר אם אני קומוניסט או מורה למתמטיקה. יוסף הקטן שאל, אבל למה דווקא כשהרדיו הודיע את זה? והמורה אמר, כי היא נבהלה.

אנשי הוועד תפסו בחושם הטוב שפגישה זו אינה לפי מידתם האנושית, שהם נפלו ברשת של יוסף הקטן, ובמין אִטיות כפרית ניסו לסובב את השיחה, ומישהו אמר, אז היא צריכה טיפול.

האנשים התפזרו. יוסף הקטן ליווה את המורה החוצה, וכשעברו לידנו שמענו אותו אומר למורה, אני מקווה שאתה מבין אותי. המורה עצר, ואז כשפנה ליוסף הקטן, ראינו בפעם הראשונה את המבט הזה בעיניו, שקראנו לו לאחר־מכן מבט של קומוניסט, ואמר לו, אין מה להבין. יוסף הקטן לא הרפה ממנו ואמר, אל תהיה חכם כזה גדול, תזכור שאתה בידיים שלי. הנימה של יוסף הקטן היתה כשל הנחש הבולע תרנגולות. הקול לבש צורה של יד המושחלת אל הקרביים דרך הגרון. המורה הביט בו, ויוסף הקטן אמר, כשהוא משחק בידיו ובפניו כשחקן תיאטרון, זה פשוט מאוד, פשוט אין לך לאן ללכת.

הילדים שמרו את המחזה הזה בלבם. ואני שמרתי בלבי את פחדו הטמיר של יוסף הקטן מפני מה שהביע מבטו של המורה. הפחד עיווה את פניו ובצחוקו של יוסף הקטן היה טמון רעד. שריריו היו מאומצים כשל רץ לא מיומן. הוא, בתוכו, פחד מהמורה. הייתי ילד, אבל ראיתי את זה מבעד לחזות הכמו־בוטחת של יוסף הקטן.


עכשיו ראינו את הוזיאס האב קרב אל המורה שישב על המדרגות. תנועה אִטית. המורה לא זז. המרחב הקטן הכפרי היה מכוסה אד קיצי. חוטי החשמל המתוחים השמיעו אוושות צווחניות. הוזיאס האב עצר כארבעה מטרים מהמורה שהביט בו. הוזיאס הבן יצא מהמכונית, רץ אלינו, ונדבק לגוש הקטן שיצרו גופינו המצופפים. הוזיאס האב פתח בצעקה, שהסגירה את פחדו הגדול. אנחנו, הילדים, היינו מאומנים היטב בזיהוי פחד מהתבוננות במשחקי המלחמה של הכלבים, של שכירי היום במטעים ושל צעירי הכפר. הוזיאס האב צעק, מניאק, קח את החולרע שלך ותחזור לרוסיה. הוזיאס הבן נפרד מהגוש שלנו, רץ עד לסיבוב והתחבא מאחורי עוקב מים. עכשיו, לאחר הצעקה, הוזיאס האב הרים מקל מן האדמה והתנפל על המורה. המקל נחבט ביד מגוננת של המורה, החליק על צִדה ופגע קלות בצד ראשו של המורה. והוזיאס האב החליק בתנופתו ונפל כשראשו נחבט במדרגה. המורה נעמד מעליו. הוזיאס־האב המום מקופל כתינוק הביט בו כמחכה למכה. המורה לא זז. ולאחר דקה ארוכה, הוזיאס האב זחל לאחור, ולאחר כמה מטרים קם וצלע אל המכונית, ונשען על כנפה. המורה שטף את ראשו במי הברז שבחצר, ונכנס לביתו. והוזיאס האב קרא לעבר הבית החשוך, נאצי! קומוניסט! מניאק!

אורות נדלקו בבתים השכנים, הילדים התפזרו, והוזיאס הבן נשאר עוד שעה ארוכה מאחורי עוקב המים ולא ענה לקריאות אביו, שלאחר שעה קלה התניע את מכוניתו ונסע. מהבית החשוך נשמעה צעקה, ולמחרת ראינו את המורה מוביל את רוחמה בדרך העפר אל תחנת האוטובוס. כשהגיעו לסוללת העפר, סבבה לאחוריה והביטה בכפר. מבטנו היה נעוץ בפיה. האוטובוס הגיע. היא נופפה לנו בידה. נפנוף עדין כרקמת תולעי־משי, שקוף כמוה. וידענו שעד סוף ימיה לא תִכלא הציפור קולה.

האוטובוס התרחק, וכשהגענו בריצה לסוללת העפר ראינו משאיות צבאיות יורדות לכיוון דרום, ושמענו את החיילים שרים שירי מולדת.",ספרות עברית חדשה
אדם ברוך,"חניוק, תרביץ בחזרה!","תנזון והֶרץ עירומים תחת מקלחת אחת. נתנזון מאחורי הרץ מחזיק בכתפו. הם בני חמש־עשרה בערך. המקלחת הראשונה שלהם בפנימייה. הנערים הביטו בהם, עירומים על דרגשי העץ. הֶרץ היה הראשון מבין השניים שפתח את הפה: מה יש? מה אתם מסתכלים? הנערים לא ענו והוא התחיל לצעוק, מה יש?! מה יש?! ונתנזון ניסה להשתיק אותו. הֶרץ לא השתתק, ואז נתנזון, בניסיון לפייס את הנערים, התחיל לצחוק בקול רם. הצחוק שלו גבה וגבה עד שהפך למעין יבבה. הֶרץ צעק, מה יש? מה הֶרץ עשה?! אני לא יודע אם שם לב שהוא מדבר על עצמו בגוף שלישי ושזה מגוחך. הישבנים של הֶרץ רחבים, לבנים, זרועי בהרות ורדרדות. מכתפיו הרכות יוצאות זרועות רפויות שרירים, ועל חזהו החל מסתבך שיער דק ובהיר. נתנזון גבוה וכפוף וברכיו מחודדות. נתנזון התיישב על הרצפה הרטובה, כשהצחוק הגבוה מתחלף בנשיפות ארוכות ולחות המרעידות את חזהו.

בנייני הפנימייה שתולים בשיפולי שתי גבעות של חול רך לבן. בראש אחת הגבעות ניצב מגדל־מים ואפשר לראות את הים. במרחק כמה מאות מטרים עיירה שרונית, נמוכה וירוקה. הפנימייה משתייכת לזרם חינוך בורגני־דתי השואף להקנות לחניכיו הישגיות, דת כטקס בורגני ואולי אף כאתיקה, והכרת ערך היציבות והרכוש. הרבנים כאן בדרך־כלל אנשים חרדים. מאוד ישרים, עניים מבחינה חומרית. לפנימייה תהילה בקרב הציבור הדתי. כמו בכל פנימייה שוררים כאן חוקי חיים שאחד מהם: לא טוב להגיע מאוחר. נתנזון והֶרץ הגיעו מאוחר. לא הגיעו איתנו לחמישית, הגיעו לשישית בסוף השליש הראשון.

הגופים העירומים החלשים המצופפים בתא המקלחת והקריאה המבוהלת מה יש? מה יש? הציתו בי יֵצר. לקחתי מגבת רטובה והצלפתי בה על הֶרץ שכיסה בידיו על ראשו. המגבת הרטובה השאירה בו בהרות רחבות לבנבנות־ורודות שהלכו והתפשטו כצבע נוזל. וצעקתי, חניוק! תרביץ בחזרה, חניוק! הֶרץ לא ענה ונתנזון, עדיין במערומיו על הרצפה, פלט יבבות קטנות. הנערים שעל דרגשי העץ הביטו בנו בלי להתערב. הֶרץ ונתנזון סימלו בעיניהם את הגולה, את השואה. היינו נערים דתיים ואז השואה היתה עניין של דתיים. אלוקים הרשה רצח שישה מליון יהודים. אלוקים נחלתם של הדתיים. נובע מכך: השואה – עניין של דתיים. הפחד, ההשלמה וההליכה לטבח הם עניין של דתיים. היינו נערים דתיים בישראל של שנות הששים ורצינו למחוק את חרפת השואה של הדתיים ההם. רצינו להיות גם דתיים וגם אגרוף או איבר־מין שיאיים על העולם. הבכי, החולשה והגוף העירום של נתנזון והֶרץ הוציאו אותי מדעתי. ורק כשהרגשתי, שאיברי מתקשה, הפסקתי להצליף בהֶרץ. ניגשתי לכיור ושטפתי את ראשי. כשיצאנו מאולם המקלחות עדיין היו נתנזון והֶרץ בתא־המקלחת, עירומים. נתנזון בדק את הבהרות המתפשטות על גופו של הֶרץ.


יצאתי למרפסת הקטנה והחשוכה. הבטתי לעבר גבעות החול. מוסיקה ערבית שעלתה מאחד מבתי המעברה הסמוכה הציפה את המרחב הזה, שילדי הבורגנות הדתית נפגשו בו עם תושבי מעברה ועם קהילה חקלאית חילונית. לאט לאט הבחנתי בפרטים בתוך חחשיכה: בתנועה של חיות על פני גבעות החול. בסולם של מגדל־המים, במאורת כלב באחת החצרות. עמדתי במרפסת ורציתי להיות חיים שטרקמן: רמת־גני, בן גילי, כוכב כדורסל צעיר, חילוני. נראה לי שחייו פשוטים ובריאים. בערבי שבת, כשהלכתי מסורק ורחוץ לבית־הכנסת, שטרקמן קלע לסל במכבי. עד היום קשורה אצלי שירת לכה דודי עם קולות הכדור המקפץ של שטרקמן. חניתה היתה הנערה הכי יפה ברמת־גן ולשטרקמן לא היו צריכות להיות שום בעיות איתה. כשעמדתי על המרפסת הבטחתי לעצמי שיהיו לי כמה חניתות שיתחשק לי.

תוך שנייה זיהיתי את הֶרץ ואת נתנזון שטיפסו על גבעות החול והחלו לעבור אותן. יצאתי מהפנימייה ורצתי אחריהם. לפני הכביש הראשי השגתי אותם. הם שמעו אותי, הסתובבו אלי, מצופפים, כמעט מחובקים. בתחנת האוטובוס הסמוכה, על ספסל עץ, ישבה בחורה, מעשנת. בחורות מעשנות מסוגלות לכול. הֶרץ ונתנזון הביטו בי בלי להוציא הגה. פניתי להֶרץ: חניוק! לאיפה אתה חושב שאתה הולך?! אתה נשאר פה! זה שקיבלת קצת מכות עוד לא עושה אותך לצדיק, חתיכת־חניוק מסריח! תחזור מיד לפנימייה, או שאני גומר עליך עכשיו ומשנה לך את הצורה! ונתנזון אמר, אנחנו נוסעים הביתה, זה מה שאנחנו עושים, והֶרץ צעק, אתה נאצי! נאצי, זה מה שאתה…

הבחורה קמה מהספסל והביטה בנו. היו לה שדיים גדולים מהסוג שהייתי מוכן לברוח איתם לטבריה, להתחתן איתם, לסגור אותם בחדר, לעלות עליהם בבוקר, לצאת לעבודה, לעלות עליהם בצהריים, לשוב לעבודה, לחזור מהעבודה ולעלות עליהם בלילה. ואמרתי להֶרץ, אם זה לא היה חילול השם שהחילונית הפרוצה הזאת תראה דתיים נלחמים, הייתי מראה לכם… והבחורה, עדיין מעשנת, שמעה אותי ואמרה, הופה! ועכשיו זיהיתי אותה כתושבת המעברה שנהגה לשבת בבית־הקפה הקטן שעל גבול המעברה והישיבה. רציתי שהיא לא תיסע עכשיו לשום־מקום ושתישאר אתי כאן מאחורי גבעות החול, עכשיו בחושך. הֶרץ חזר וצעק! נאצי! אתה מדבר על חילול השם?! אתה יותר גרוע מקיבוצניק! רציתי שהם יישארו, שהֶרץ יתכתש אתי. ההתכתשות היתה פותרת את העניין, דחפתי את הֶרץ והוא נפל על הקרקע החולית, ואז, כנערה רכה, חפן חול בידו וזרק אותו לעברי. חלוש, לא מטוּוח, בכייני. האוטובוס הגיע, נתנזון והֶרץ והבחורה עלו. הוקל לי שהבחורה נסעה, כי אחרת היה נולד לנו ילד מעברה והיא היתה באה אתו להורי ומציגה אותו כנכדם, ויכול להיות שגם כסף לא היה עוזר כאן.


למחרת בבוקר שלח אותי ראש הישיבה להחזיר אח הֶרץ ואת נתנזון. אביו ואמו של הֶרץ ישבו בחנות המכולת שלהם במרכז תל־אביב. בחזית החנות נמתחו שלטי פרסומת של יצרני משקאות וסיגריות ושל עיתון ערב. אמו של הֶרץ ישבה ליד הפתח, רגליה בנעליים גבוהות, שרוכות, קטומות בוהן, שצבען בז'. ראש הישיבה הודיע להם על בואי. האשה הביטה בי ואמרה, זה אתה? הבן של העורך־דין… הרב שלח אותך… טוב, תיכנס. ההתמודדות, כך ניחשתי, תהיה עם אביו של הֶרץ, האיש, שעוּן על דלפק השיש, חלוק לבן משתלשל מצווארו, אמר, תיכנס, גיבּער, תיכנס, למה לא, נראה אותך מלא. נכנסתי ונעמדתי ליד ארון הלחם המרושת. האשה סובבה את גופה ופניה אל פנים החנות הקטנה ואמרה, אבא שלך עורך־דין, הוא, שמעתי עליו, בן־אדם מכובד, הא… אנחנו לא עורכי־דינים אבל אנחנו באמת דתיים ולא פרפורמה כמו כל מיני אנשים שמכירים אותם… הילד שלי יכול להיות עורך־דין… האבא שלי היה רב מפורסם, אבל בעלי בגלל הפרנסה עובד בזה, והאיש ניסה להשתיק אותה כי זה לא היה הכיוון שהוא ביקש לקחת, אבל האשה המשיכה כשקולה עומד להישבר. יושבת על שרפרף מרושת, אמרה, מה אתה רואה, שמנדריק? אתה לא רואה ספרים! אתה רואה חלות… סינטבון, גבינה אחד עשרה אחוז, נכון?! והאיש הפסיק אותה ואמר: לא משנה לא סינטבון כן סינטבון, משנה שאתה זיפת, דרעק, כן דרעק, זה מה שאתה, האשה נכנסה לדבריו ואמרה, נאצים עושים ככה. למכולת נכנסה קונה וכניסתה גרמה לאשה להגביה את קולה, כן נאצים! נאצים עושים ככה! אפילו לא מפא""יניקים, ובעלה, משרת את הקונה, אמר, במקלחת?! מכות?! מה זה? מחנה־ריכוז?! מה זה? הילד שלי תפסו אותו בגטו?! אבא שלך מסתובב כמו בן־דוד של הרב הראשי, ואתה עושה אושוויץ במקלחת?!

חשבתי על הֶרץ הקטן עושה משלוחים מהמכולת לבתיהן של נשים הפותחות לו את הדלת ומלוות אותו למטבח, עירומות למחצה, וגופו הקטן מתקשה. חשתי אהדה להֶרץ הקטן ובאותה שעה הערכתי את יתרוני עליו ככמעט אינסופי. האיש, עדיין מדבר אלי, אמר, אנחנו יהודים, מהנאצים כבר סבלנו… אתה מבין אותי.

אמרתי לו שאני מצטער, שיחזיר את הֶרץ, שיותר זה לא יקרה. והאיש אמר, אז אתה מבין אותי, אמרתי שכן, והאשה אמרה, אתה רואה שהוא כבר מבין…

הֶרץ ונתנזון חזרו לישיבה. בערב, התיישבתי ליד הֶרץ על מיטתו. החדר היה חשוך והֶרץ לא הביט בעיני. השמיכה שעטפה אותו היתה חדשה צבעונית, ונדף ממנה רצונה של אמו שהשמיכה החדשה תסמן חיים חדשים. שאלתי אותו, הֶרץ, כשאתה עושה משלוח לחילונית והיא עם מכנסיים קצרים, אתה יודע מה לעשות? והֶרץ צחקק. הסברתי לו שהחילוניות משתגעות על דתיים ומה צריך לעשות איתן. הֶרץ הקשיב. היתה לי הרגשה שבסוף הוא עוד יהיה בסדר גמור.



 

עטוּר מצחך

טלפנתי לילין־מור וסיפרתי לו על הראיון המתוכנן. והוא, מאֵט את דיבורו, אמר, תעשה מה שאתה מבין, הם רוצים את משראווה, אותו הם רוצים, לא את הספרדי ולא אותי, ברגע שמשראווה יצא ממפ“ם הוא הוציא עצמו מחוץ לחוק שלהם, הם אוהבים מסגרות ומפ”ם מה שלא תהיה היא מסגרת… ודרך אגב, מה אתה יודע על משראווה? מה קורה אתו עכשיו? פה ושם, אמרתי לו, פגישה בקפה הרלי, פגישה בטעמון, פה ושם, בעצם שום דבר מיוחד, אתה יודע איך זה. וילין־מור שאל, שום דבר או שום דבר מיוחד? שום דבר, אמרתי. והוא אמר, נכון, שום דבר, גם אני לא יודע עליו למעשה דבר.

בין מלחמת ששת הימים למלחמת יום כיפור, קבוצה קטנה של צעירים התקבצה סביב נתן ילין־מור וסביב רעיון הפעולה השֵמית. דיברו על פירוז האזור מנשק גרעיני, על הפאן־ערביזם כבעל־ברית לישראלי החדש, על התנתקות מהאוריינטציה האמריקנית. האנשים נפגשו בבתי־קפה. ילין־מור הוציא לאור את אתגר. מעט אנשים, פעילות כמעט בלתי־מוחשית, מעקב קבוע של כוחות הביטחון. באותו שבוע קיבלתי זימון לראיון מאחד האגפים הביטחוניים.

ילין־מור עבר נושא, וידעתי שיחזור לעניין משראווה גם כשהחל לספר שקיבל חוברת עכשיו עם שירים של יונה וולך, יאיר הורביץ ומאיר ויזלטיר, וחוברת של יונה תלך המוקדשת למקסים גילן, וחיווה דעה על שירתם. חזרתי וסיפרתי לו על הראיון שאליו זומנתי, ואמרתי שאני יכול לספר להם שמשראווה מזיע בקיץ ומתכווץ בחורף. וילין־מור אמר, הם לא מבינים פרפרזות על שיילוק, אז אל תתחכם, אני מבקש. והוסיף, משראווה הוא למעשה לאומן ערבי, הוא אינו קומוניסט, מעטים הם הקומוניסטים האמיתיים, והוא יודע שהוא לאומן ערבי, והוא אחרי הכול מחשיב אותי ללאומן יהודי, אין ספק בכך.

לעתים, ילין־מור היה מחליף שיחה בהרצאה, או מדבר ככותב מאמר ראשי. והיה לכך קסם רב ומיוחד. אנשים כבר שכחו אותו, שכחו שהיה מנהיג הלח“י. ילין־מור המשיך, משראווה עלול ליפול בגלל שטויות, בגלל חולשות קטנות, ומבחינתי היה עדיף שיישאר איש מפ”ם, למרות הכול מפ""ם היא עדיין הגנה טובה, אתה מבין… תמיד יהיה משראווה אחר, נוסף, ותמיד החולשות הקטנות הן הפח הגדול… הוא עוד חי עם נעמה? מה שלומה? בת כמה היא צריכה להיות היום? אמרתי לו שהם ביחד, מתגוררים בדירת חדר בשיינקין, היא עדיין עובדת בלשכת התרגומים, צריכה להיות היום בת שלושים ושמונה בערך. והוא אמר, לא, לא בת שלושים ושמונה, לא יכול להיות כבר, לא, אתה טועה, מסכנה. אמרתי, יכול להיות. והוא אמר, מה זה כבר משנה, בגלגול הבא שלה היא תהיה אהובתו של מושל שכם. נעמה? שאלתי. לאו־דווקא נעמה עצמה, ילין־מור אמר, אלא הסוג שלה, בעניין הזה קיימת תבנית היסטורית…. ובעניין משראווה, תעשה מה שאתה מבין, דע לך שהוא הראשון שיבגוד בעצמו, ואחרי שיבגוד בעצמו הכול כבר פתוח, הבגידה הראשונה היא בעצמך.


ימים אחדים קודם־לכן, בכניסה לקומה השנייה של קפה הרלי, בשעת ערב מוקדמת, פגשתי את נעמה שבאה עם משראווה. נעמה התהדרה מאוד לקראת הפגישה, שילין־מור היה אמור להרצות בה על ענייני היום. כשלושים או ארבעים בני־אדם הסתובבו בקומה העליונה, חלקם נע לעומק האולם וחלקם עדיין בפתח. קבוצה של שלושה זרים, דוברי ספרדית, משכה את תשומת־הלב. בכל אחת מהאסיפות הגדולות יחסית, ניסיתי לנחש מיהו האיש או מיהם האנשים של שירות הביטחון. לעתים, כשלא עלה בידי, סיכמתי עם עצמי שזה אני. למה לא? האין אני אשכנזי, עתודאי, בן הארץ הזאת? לאחר שהרצאתו הסתיימה, ילין־מור הציג את דוברי הספרדית, ואחד מהם, שלמרות החום לבש מקטורן עור, הרצה על הפאשיזם הדרום־אמריקני הניזון מכסף צפון־אמריקני. הרצאה לא שיטתית, מאוד יצרית, מלאה הצהרות מהסוג שהחוג הקרוב של ילין־מור כבר מאס בהן, מה גם שהוכחו כבלתי־אפקטיביות. כשסיים, זכה למחיאות כפיים נימוסיות, ירד מהבמה הקטנה והתערב בקהל, ואז, לאחר דקה או שתיים, היה מי ששמע אותו אומר בספרדית, אם דופקים את משה דיין, הכול כבר מסתדר לבד. בסביבתו הקרובה של הספרדי השתרר שקט, ולאחר שניות אחדות הפר מישהו את השקט וצחק. הספרדי הצטרף אל הצחוק והעניין כמו התפוגג, גם אם דוברי הספרדית שבקהל עדיין תרגמו לדוברי העברית את שנאמר.

לאחר־מכן, אחרי שהנאספים התפזרו, ישבתי עם ילין־מור בקומת הקרקע של בית־הקפה, ליד חלון זכוכית גדול שממנו נראו חלק של יהודה הלוי, תנועת מכוניות, עוברים ושבים, פעולת רמזורים. וילין־מור אמר, הרחוב מזכיר עכשיו אמנות קינטית, לא? מובן שלא היה מקום להגיב על הערה סתמית זו שמקורה עייפות, ושממילא לא היה לה המשך. הוא שתק שתיים שלוש דקות, ולאחר־מכן אמר, השטות הזו בעניין משה דיין עוד תעלה לנו ביוקר, היא עוד תתפשט ותתפשט, איזו שטות. שאלתי אם הבחין הערב באנשי שירות הביטחון. הוא נאנח כמי שהטיפשות של זולתו מכניעה אותו, ואמר, תבין, אני רוצה שתבין, לפעמים אין צורך שאנשי הביטחון יהיו במקום, כי אנחנו עצמנו אנשי הביטחון… פעם אנחנו הפלשתינאים ופעם אנחנו השב""כ… תבין את זה, הגיע הזמן שתבין, איזו שטות, איזו שטות.


הפגישה נקבעה לשעה ארבע אחר הצהריים בבניין משרדים ירושלמי. אני יודע שלמעשה אני יכול לסרב. משראווה מספר שמדי פעם לוקחים אותו שם לטיול בארץ התווים. אני יכול לסרב. אבל משהו דוחף אותי לשם. מין מסתורין עכורים השוכנים בבניין משרדים ירושלמי גדול תמים למראה, סתמי. בעגה שלנו, טיול בארץ התווים פירושו חקירה מיוחדת. משראווה אומר, אל תדאג, אותך לא יקחו לטיול בארץ התווים. אני לא דואג, אני בן עשרים, תלמיד הפקולטה למשפטים, עתודאי, אשכנזי, יליד הארץ. פעם, בשעת רצון מיוחדת, ילין־מור אמר לי, תראה כמה שאתה לכאורה בסדר, אפשר לעשות ממך פוסטר. המולת עטרה גברה אז על קולו, ולכן שאלתי, מה? והוא, מחייך, אמר, פוסטר. חייכתי ואמרתי, אני יודע, אני לא יכול לשאת את הטיפוס הזה שהוא אני. ילין־מור, מעצם נוכחותו, הוביל אותך לעתים לשימוש במליצה. והוא הבין שאני מנסה לרכוש את אמונו המלא, וככל שהבין זאת הסתייג ממני. גם היום, זמן רב אחרי הכול, אני זוכר גם את הפרטים הקטנים של הניסיון הממושך לרכוש את אמונו, שהיה, ידעתי גם אז, היטב ידעתי, ניסיון נואל.

האיש שזימן אותי לראיון אמר לי בטלפון, אל תהיה נאיבי, מה אתה חושב עושים שם, ביניכם, ממש ביניכם, הערבים האלה? ממה הם חיים? מי משלם אותם?!… אתה יודע שילין־מור עצמו, עם כל הכבוד לו, הוא בן־אדם נאיבי, תסתכל על כל פרשת חוות־מרים וכל זה… בילין־מור עצמו אף אחד לא נוגע ולא ייגע, זו גם הוראה מלמעלה, וגם הרגשה פנימית של האנשים שבשטח. אבל, הערבי משראווה, המניאק, הוא זה שיפיל בסוף את ילין־מור בבור, ואז גם אלוהים לא יעזור… ככה שמבחינתך כל הפגישה שלנו עכשיו זה לטובת ילין־מור, תחשוב על זה, יצחק’לה, תחשוב על זה, בסוף זה כואב גם ליצחק’לה שלנו, האשכנזי. שתקתי, והוא הוסיף, יצחק’לה, כשמישהו מהחארות האלה מדבר פתוח בפגישה בקפה הרלי על לדפוק את משה דיין, וגם יצחק’לה היה ושמע את זה, ויצחק’לה לא רץ ישר למשטרה, אז גם אם יצחק’לה בעצם ילד טוב ועתודאי ואשכנזי וכל זה, אז גם הוא בעצם כבר מסתבך והולך, יש מבין? הבנתי שיצחק’לה הזה הוא אני, ולא ידעתי אם הבטחוניסטים הגיעו ליצחק’לה בנגזרת ישירה ועקידת יצחק. האיש הוסיף, בינתיים זה לא כולל טיול לארץ התווים.

כשהגעתי לבניין המשרדים הירושלמי הזה, משראווה ישב כבר באחד החדרים הגדולים, בפינת החדר, ליד חלון שממנו נשקפו רק שמיים כחולים. האיש אמר לו, תוריד את החולצה. משראווה נעמד והוריד. האיש אמר, תסתובב, וכשהוא פונה אלי אמר, יש סימנים על משראווה? מכות? אתה רואה איזה סימן?! לא היו סימנים. היה גוף שחום־לבן, מלא, בצקי, פה ושם בגב שומות קטנות צהבהבות מוקפות שיער שחור מתקרזל, מותניים עבים, עורף מגולח, שרוט במקצת. האיש אמר, אתה רואה, יצחק’לה, רק שוחחנו עם משראווה, ואני מוכרח להודות שהופתעתי מזה שהוא כמעט פטריוט, תאמין לי… פטריוט יותר טוב מהרבה יהודים שכולנו מכירים… ואני, באופן אישי, שמח שפטריוט מזיין יהודיות ולא איזה גיס חמישי, זה משנה מי מזיין, תאמין לי, למרות שיש לו בכפר אשה חוקית ואיזה שניים־שלושה שרצים חוקיים שלו. משראווה שתק, והאיש הוסיף, אתה יודע מה, אפשר לומר אפילו ששוחחנו, משראווה ואני, בתור שני אנשי מפ“ם, אני בתור חניך השומר הצעיר והוא בתור האינטליגנציה הערבית של מפ”ם, בלי קשר לזה שהוא עזב את מפ“ם מרצונו הטוב, כמו שאומרים… הנה, אתה רואה, מותר במדינת ישראל אפילו לעזוב את מפ”ם, גם לערבי, אתה רואה, וערבי שעוזב את מפ""ם לא מוציא עצמו מחוץ לחוק.

משראווה, עדיין עומד, מחציתו עירומה, מואר באור אחר־צהריים ירושלמי שוקע נוטה לוורדרד, נראה כפּרודיה על רקדנית של דֶגָא. כשביקש להתלבש, האיש אמר, בחייאת, משראווה, עוד סיבוב אחד. משראווה התלבש, והאיש, צוחק, אמר, אתה יודע, משראווה מאוד הזדעזע כששמע את הספרדי מציע לדפוק את משה דיין, כן, כן, הוא ממש הזדעזע… ואתה יודע מה? אני מאמין למשראווה, ויותר מזה, הוא טוען שכל העניין של הספרדי ושל משה דיין הוא פרובוקציה… הוא לא יודע של מי, אבל משוכנע שזו פרובוקציה, בטוח. משראווה שתק, והאיש הוסיף, העליתי את האפשרות שזו פרובוקציה שלנו, אבל משראווה אמר שזה לא יכול להיות, שהוא לא מאמין. אתה מאמין? האיש השתתק, ומשראווה שאל אם הוא חופשי ללכת. האיש אמר, כן, אבל תיזהר במדרגות שלא תיפול לנו ותבוא עם סיפור על טיול בארץ התווים, אתה יודע למה אני מתכוון… אתה נוסע לכפר שלך או לרחוב שיינקין? אתה צריך עוד קצת כסף־כיס? מגיע לך, זה כמו שיהודי נקרא למילואים. אתה צריך? משראווה, עדיין מתקין את חולצתו, אמר בשקט, שמוק. האיש צחק ואמר, כולנו יהודים, שלוימ’לה, לא? ומשראווה יצא את החדר.


תראה, האיש אמר לאחר שמשראווה יצא מהחדר, קח למשל את שמעון צבר. טוב, אף אחד לא הולך לעשות לו שום דבר ולא חושב על זה. הכי טוב, בשביל כולם, היה שהוא ימשיך לכתוב בעיתון מה שהוא רוצה, אבל בדיוק מה שהוא רוצה. כי עיתון, איך שלא יהיה, זה מסגרת. אתה כותב וכותב, אבל אתה במסגרת. כל זמן שאתה במסגרת, אתה במסגרת, אבל אם אתה בחוץ, ואם אין לך בדיוק מה להפסיד, אז אתה, מבחינתנו, בחושך, נעלם. וזה עושה אותך לבלתי־צפוי… עכשיו, ממך לא רוצים שום דבר מיוחד. גם לי ברור, אני לא טיפש, שמה שהספרדי אמר על משה דיין זו בדיחה. אבל הייתי רוצה שילין־מור ידע שיודעים, זה הכול. אתה יודע, בילין־מור עצמו אי־אפשר ואף אחד לא חושב לגעת. ילין־מור זה לא איזה מפ""מניק מטושטש שכותב צפנים של ילד בכיתה גימל, ואחרי הכול ילין־מור יכול לתת שיעורים לכולנו באהבת מולדת וכל זה… העניין הוא לטובתו, תבין, וכל השיחה הזאת היא רק שיחת הבהרה, כמו שאומרים, כי אנשים פה מתחילים לחשוב שאולי המסגרת של ילין־מור כבר לא ברורה אפילו לו, כבר לא כל־כך מסגרת. תאמין לי, היינו רוצים לראות אותו כותב יותר בעיתונים, ואת העיתון שלו, אתגר או מה שמו, יותר מצליח, עם יותר מודעות ועם מערכת גדולה… אנחנו רוצים ילין־מור מצליח, לא מפסיד, לא נואש, אתה מבין אותי? אמרתי לו, אני מרגיש כמו בסרט סוג זין, והאיש אמר, אתה עוד ילד, אבל תאמין לי שהכול עלול להשתנות במהירות, ואז פתאום אתה בעצמך בתוך הסרט, ומה שהספרדי אמר פתאום נהיה חשד לכאורה לקשירת קשר וכל זה. תאמין לי, כל מה שאתה צריך לעשות זה להעביר לילין־מור את ההרגשה שלנו שהמסגרת שלו כבר לא כל־כך ברורה. אנחנו סומכים עליך, ואם הוא היה במקומנו גם הוא היה סומך עליך… הכי טוב לכולם היה אם ילין־מור היה מייסד מפלגה. עוד לא המציאו כאן מסגרת טובה יותר ממפלגה חוקית. שאלתי אותו בשביל מה הוא זימן את משראווה. והוא אמר, הסוג של משראווה עובד איתנו טוב. שאלתי, הסוג, או משראווה והאיש אמר, משראווה?! משראווה עצמו לא קיים בכלל, ודרך אגב, אנחנו, אם זה מעניין אותך, קוראים לו שלוימ’לה… אותנו זה מצחיק. שאלתי אותו, והסוג שלי? עובד טוב? והאיש אמר, אוהו, אוהו, אתה בעוד שנה יכול לשבת פה בג’וב שלי, ובעוד חמש שנים לחזור ולהיות מה שאתה וחוזר חלילה, כי אתה הסוג האשכנזי החדש שצומח לנו פה… אבל זה, הסוג שלך, זה כבר סיפור אחר. קמתי ללכת, והאיש, מצחקק, אמר, אין דבר, כולנו יהודים.


ישראלי באיזה מובן? במובן של הפועל־המזרחי, או במובן של רטוש? נעמה גם שואלת וגם משיבה, כשהיא יושבת על מִסעד הכורסה, שמשראווה כישראלים רבים קורא לה פוֹטֶל, ומשראווה בתוך הפוטל וידו מונחת על ירכה, כף יד פתוחה, אצבעות קצרות עבות שפרקיהן מכוסים שיער שחור מפותל, האצבעות לוחצות על בשר הירך, המוכתם בהרות כחלחלות, הבשר נענה ללחיצה והאצבעות טובעות בו דרך בעלוּת. מעת לעת, נעמה תלטף את האצבעות הטובעות בבשרה, תגביה אליה את כף היד ותנשק אותה בעדינות. לקחתי, היא אומרת, את משראווה, היא קוראת לו בשם משפחתו, לרטוש, לבית־הקפה שלו, רציתי שיכיר אותו, שיבין מאין שאבו אבותיו המומתים וכל זה, לפעמים היא צוחקת בדבּרה, ואין זה צחוק כי אם מין גרגור כשל שעון נמתח. ורטוש, היא מספרת, אמר לו מה שילין־מור כבר אמר לו… רטוש אמר לו, אתה בעיקרך לאומן, לא קומוניסט, זו הגדרתך ואין בלתה. זה היה, המשיכה וסיפרה, יום שטוף שמש, ותל־אביב כולה נראתה לי כמו איבר אחד גדול שזוף ומלא, רועד ממתח, עומד להתיז את עצמו על סביבותיו. ומשראווה, שנכנס לשיחה, אמר, היה ברור שבאנשים כמו ילין־מור וכמו רטוש וכמו הזה… כולל איסר הראל וכל אלה, לא נוגעים… גם כי אין מה בעצם, וגם טקטית, וכשאמרתי להם, בחקירה, כן, נפגשתי עם רטוש, הם אפילו קצת צחקו, ואז הם לקחו אותי לטיול קצר בארץ התווים, אתה יודע.

לגופה של נעמה שמלת קיץ מודפסת פרחים, מסתיימת בברכיים, כתפיות כתפיים דקות, מהודקת לבטן ומשם והלאה קצת מתרחבת, לרגליה סנדלים לבנים שלהם עקב קטן, סנדלים כאלה תראינה בנות מושבים וקיבוצים בז’ורנלים ותקנינה ברחוב נווה־שאנן. כף־הרגל מכווצת בסנדל, מתאדמת ונעשית כעין אומצה פגומה. נעמה שואלת, אתה זוכר מה זה טיול בארץ התווים? אני אומר כן, והיא אומרת, משראווה היה כבר בשלושה טיולים כאלה, אתה יודע, כל הפרטים נמצאים אצל ח""כ ניר־רפלקס, עם תאריכים ושמות והכול. ומשראווה, עדיין שקוע בפוֹטֶל, מרפה את אחיזתו בירכה, אמר, ונעמה, שהיא הלוא מזדיינת מפורסמת עם ערבים, עוד לא יצאה לשום טיול בארץ התווים, וכשהיא פעם תצא אז לפחות בינינו יהיה שוויון יהודי־ערבי. הוא צחק והיא ליטפה אותו.

משראווה יצא את הדירה, ונעמה ואני, עומדים ליד החלון, ראינו אותו לאחר דקה צועד במרץ בשיינקין, מניף את ידיו, ראשו מוטה קדימה. אהבתי עד מאוד את השם נעמה. בשקט, כמשׂיח לפי תומי, שאלתי, את יודעת שהם קוראים לו שלוימ’לה? ונעמה, פניה אל הרחוב, אמרה, צוחקת בשקט, אם אני יודעת?! לפעמים, כשהוא עולה עלי, הוא צועק, קבלי את שלוימ’לה! ולפעמים הוא פשוט מכריח אותי לקרוא לו שלוימ’לה. היא השתתקה. לא הגבתי, והיא אמרה, זה פשוט מסריח, תאמין לי שהוא בחור טוב, אני יודעת שיש לו אשה וילדים, הוא בעצמו סיפר לי, ולפעמים הוא בעצמו קורא לי מזדיינת עם ערבים. לא להאמין, לא להאמין. משראווה נעלם מהעין, ונעמה עדיין ליד החלון הפתוח, שמבעדו באה רוח ים, אמרה בשקט, אני בן־אדם מת, וכל החבורה הזאתי מתה ומזדיינת עם ערבים, חוץ מילין־מור שהיה צריך להיות בשורה אחת עם משה דיין ויגאל אלון וכל זה.


אחותה של נעמה אושפזה אותו חודש בגהה, לאחר שבעלי מלון במזרח ירושלים דיווחו על יהודייה מחוסרת הכרה. נעמה ביקשה שאתלווה אליה לביקור בגהה, וכיוון שחֶברתה של נעמה המובסת נעמה לי מאוד הצטרפתי ברצון. אחותה ישבה על ספסל ירוק, לגופה סרבל אפור־ירוק, אוחזת ענף קטן, במרחק צעדים אחדים משער הכניסה, שער ראשה משוך בחוזקה לאחור, לא מאופרת, עיניה בולטות במקצת. כשזיהתה את נעמה שהתיישבה לצדה, גיפפה אותה, הניחה את ראשה על כתפה, אוספת ברכיה לבטנה, מייבבת. נעמה ניסתה להחליף איתה דברים, ומשלא הועיל דיברה כמו אחותה איננה כאן. וכשהיא מלטפת את פני אחותה בתנועות ארוכות, אמרה, מה זה אם לא בדיחה של החיים? אחת שמאושפזת, אחת מזדיינת, אחד רוצה לדפוק את דיין, משראווה הוא שלוימ’לה, עם ישראל חי, בדיחה, לא יותר מזה, ג’ורג' עובדיה לא היה עושה את זה יותר טוב, השתלבות במרחב השמי, אתה מבין… שלוימ’לה הערבי עוזב את מפ""ם ומגיע למשכורת חודשית מהם, מהביטחון, ואני הלוא מכירה אותם, חצי מהקיבוץ שלי עבד או עובד או יעבוד איתם, ולפעמים, לא תאמין, אני יושבת עם משראווה, ככה בשקט, כמו שני בני־אדם, עד כמה שזה אפשרי, ואנחנו, ביחד, שרים שירי מולדת. שדֵמתי ועטוּר מצחך… וזה דווקא יופי… והוא, משראווה, דווקא שר, למה לא, בהתלהבות אני אומרת, בהתלהבות אני אומרת לך, ואז הוא בעצם שלוימ’לה, אני אומרת לך… מה אתה כבר מבין.

אחותה, מדי פעם, אמרה משהו שהיה בו תחילת עניין. נעמה ניסתה לפענח, ומשלא עלה בידה, אמרה לה, כפרה, כפרה, יא מסוממת. ואחותה, מיבבת, ענתה כנגדה, כפרה, כפרה. נעמה סיפרה על אחותה, על הקורות אותה בירושלים, כשמדי פעם היא חוזרת ואומרת, פרח, היא היתה יפה כמו פרח, לא להאמין. ואחותה עונה כנגדה, פרח, פרח. לאחר כשעתיים חזרנו לדירה בשיינקין. נעמה הכינה ארוחת ערב. משראווה חזר ושלושתנו ישבנו לשולחן במטבח. אוכלים ומאזינים לרדיו. תוך כדי כך, משראווה שאל, אז הם אומרים שהם משלמים לי, מה? ואמרתי לו, משהו כזה, אבל זה באמת לא משנה לאף אחד, תאמין לי, כל העסק הזה אבוד ומסריח, ולילין־מור אין מושג מהחארות שסביבו. ומשראווה אמר, בתור שלוימ’לה מגיע לי כמה גרושים, לא? כמעט שאמר את זה ביידיש. זה היה מצחיק מאוד וצחקנו בטוב־לב. כשהצחוק גווע, משראווה אמר, אתה זוכר את הספרדי, זה מהעניין לדפוק את משה דיין… הוא מופיע הערב באסיפת פעילים בנצרת, והתברר שהוא איש ותיק שלהם, שהיה כמה שנים באירופה, ועכשיו הוא פרובוקטור שלהם, לך תבנה מדינה עם אנשים כאלה. הלֵך תבנה מדינה וכו' הצחיק אותי וצחקתי והסברתי למשראווה על מה אני צוחק, ונעמה אמרה, אמרתי לך שהוא גם שר יפה מאוד שירי מולדת, עטור מצחך וכל זה… ובתור מזדיינת עם ערבים ואחות של מאושפזת אני יכולה להעיד שתהליך הייהוד של הערבי משראווה מתקדם יפה מאוד, חברים. ואז משראווה התחיל לצעוק, תסתמי ת’פה! תסתמי ת’פה! ונעמה אמרה, הופה, נעלבת לי. ומשראווה נעמד, ונעמה צעקה, אם אתה מרים יד, אתה חוזר לכפר שלך, והוסיפה, פרימיטיבי מסריח! ומשראווה צעק, תסתמי, אני אומר לך, תסתמי! ונעמה, רועדת מהתרגשות, צעקה, קבלי את שלוימ’לה יא סוסה, קבלי את שלוימ’לה! ומשראווה יצא בריצה, טורק את הדלת, ונעמה, לאחר השיא, מייבבת בשקט, בקצב שבור, החלה אוספת את הכלים לכיור, מנגבת בכף ידה את השאריות, וכשגבה אלי אמרה, מספיק בדיחות נתתי לך ליום אחד, תעשה טובה, תלך עכשיו.


מסרתי לילין־מור בטלפון תקציר של השיחה וקבענו להיפגש אותו יום בבית סוקולוב, בתל־אביב. הקדמתי כרבע שעה. תמיד הקדמתי לפגישות אתו. הוא הגיע, קצת כבד נשימה, מיוזע, מפטיר אנחה שהתייחסה לסיכויי השמאל הציוני הקטן להתאחד לקראת הבחירות הקרובות. בית סוקולוב היה כמעט ריק אותה שעה ומהדלתות הפתוחות אפשר היה לעקוב אחר ההכנות למסיבה שתיערך בערב על הדשא. מפעם לפעם נכנס מישהו, התקרב לשולחן, הביע דעה על סיכויי השמאל. אם חילופי הדברים התארכו לכדי משהו שיש בו משום תחילתה של שיחה, ילין־מור הזדרז והציג אותי בפני המשוחח.

כשתיק העור הדק שלו מונח על השולחן וגופו הכבד מוטה קדימה, ידיו משחקות במשקפיו, ילין־מור אמר, אתה רושם לעצמך ראשי־פרקים, לא? משהו ממין יומן אישי? משהו כזה, אמרתי, בערך, לא בדיוק יומן. והוא אמר, יכולתי לנחש, מתאים לך, יהיה מעניין לקרוא את זה יום אחד. והיטב ידעתי אז שככל שאבקש את אמונו, כן יסתייג ממני. המלצרית שאלה לשלומו וילין־מור ענה לה באריכות ובפירוט מופלגים, כשהוא משהה אותה ליד שולחננו. היטב ידעתי שהוא גונב זמן באמצעותה, ומכין את דבריו אלי. גופו היה כבד, נשימתו קצת קצרה. אירועי היום התישו אותו במקצת. והוא, כך נדמה היה אותה שעה, נדחק למקום השני ברשימה לכנסת, אחרי אורי אבנרי. המלצרית, לא מופתעת מתשומת־הלב הרבה שהוקדשה לה, פנתה לעבר הדלפק המעוגל, ומשהתרחקה ילין־מור שאל, משראווה, אם הבנתי נכון, משראווה פשוט מקבל מהם משכורת, כסף, והם קוראים לו שלוימ’לה?! זה מצחיק אותם? ומבלי להמתין לתשובה, החל מדבר במהירות, כשפניו לא אלי ועיניו ממוקדות בדבר־מה שנעלם ממני, תראה, בן כמה אתה, בן עשרים? אולי אתה לא מבין, אבל אתה מתחיל קריירה של מאכער, של מתווך, אתה מבין, הספרדי ועניין משה דיין היה פרובוקציה של השב""כ, וזה היה אלמנטרי מדי… ואני היום לבד, ואין לי יכולת לבדוק כל אחד… אשתי, פרידה, קוראת לכם הלגיון של נתן, שם־חיבה, אבל אני עדיין לבד… אמרת שאתה רושם ראשי־פרקים, אתה עושה זאת בהיותך אמן צעיר, אולי סופר, ומחר אתה יכול להיות גם עד־מדינה נגדי, ממש נגדי, מדינת ישראל נגד נתן ילין־מור… אבל לא רק אתה… מבחינתכם, העולם האמיתי נמצא שם בחוץ… אתה רוצה לעשות קריירה בעיתון יומי, ולי אין מה להציע לך מלבד נוסטלגיה שתזדקק לה אולי בעוד עשר שנים… ההווה הזה שלי הוא כבר הנוסטלגיה של איש צעיר, שלך, ואני חש בזה ברגע שאני פוגש בכם… לא יכולתי למנוע ממך ללכת לפגישה הזו איתם, כל מה שנותר לי הוא להיזהר ממך, מהמסר שהעבירו דרכך, מהעובדה שמצאו אותך מתאים ונכון להעביר לי מסרים כאלה, שאקים מפלגה חדשה… אני נזהר גם מכם, היהודים, וגם ממשראווה לסוגיו, כי הם לאומנים, רובם הגדול לאומנים, צריך להיזהר מלאומנים מכל הצבעים והגזעים, אני מכיר את הניב הזה, חייתי אתו… גם אתה צעיר לאומני… ואתה אתי, כי אתה לא עם משה דיין, כי הכניסה אליו כבר בלתי־אפשרית, כי יש לו כבר מספיק מהסוג שלך, ואם הנסיבות היו אחרות, היית עם משה דיין, נער מנעריו, אני לא נאיבי, המשיכה שלך היא לסוג של כוח, והמשיכה היא ליחיד המסוים… אל נא… הדברים האלה חזקים ממך… אחרי הבחירות האלה, יש סיכוי שהכל יתאייד מעצמו, ואתם, אתה, תהיה במקום אחר… אתה רגיש, אני זיהיתי את זה עוד כשהיית ילד וביקרתי בבית הוריך, אבל כל כולי מתקומם נגד המחשבה שההווה שלי הוא כבר הנוסטלגיה המבוימת שלך, גם אם אינך לחלוטין מודע לכך… אתה לא טיפש, אתה תסתדר טוב, אני אהיה בשבילך חומר טוב, החיים כבר ירחיקו אותך, ואתה תאמין שבכוח ההיגיון שלך התרחקת. ילין־מור היטיב את משקפיו, ושאל, תוכל לזכור זאת מלה במלה? יהיה מעניין פעם לקרוא את זה בגרסה שלך, לא?

הוא קם והניח לי ללוות אותו למכוניתו. רציתי לומר לו, אבא, אתה טועה, ולא אמרתי. המלים הסתובבו בחלל הפה ולא יצאו. במחשבתי קראתי לו אבא. והמלים לא יצאו גם כשהשחיל עצמו למכונית, גוף כבד, ראש מסורק בקפידה, מתרווח במושב הנהג, מתכופף קצת כדי לתפוס את מבטי דרך החלון, מישיר מבט ואומר, תזכור, אנחנו גם שלוימ’לה… בסך הכול, כולנו שלוימ’לה….
",ספרות עברית חדשה
אדם ברוך,טוב משמה?טוב?,"האשה הביטה באיש ההודף אותה לחדר האמבטיה. האיש, לא מביט בעיניה, חזר ואמר, הרבה מים, מותק, בכל מקום, רוחצת טוב טוב. האשה, ארנקה הכחול־בהיר עדיין בידיה, מתמודדת על עקביה, נוטה להיענות לאיש, מצאה עצמה אומרת לו בצרפתית, רגע אחד, בבקשה. ומיד צחקה מצרפתיות זו שלה, ומעצמה, מבקשת שהאיש הזה יצטרף לצחוקה. עוד היא צוחקת והיא חוזרת ובודקת אותו בעיניה, ומאשרת לעצמה מה שכבר אישרה לעצמה. שהוא סתם אדם, שצורתו צורת סתם, ושהסתמיות היא בבואתה כאן. בודקת אותו והוא בודק אותה, הניחה לו למשמש אותה ונשענה קצת על מסגרת דלת חדר האמבטיה שבפרוזדור קצר ורחב שקירותיו חומים־צהבהבים והוא קטוע פתאום והמשכו בדירה הסמוכה. החום והלחות נעשו ריח בפרוזדור הזה, כריח שהיה ממלא בקיץ את בית הוריה, מתוק קצת, עבש קצת. האיש חזר וביקש שתשטוף עצמה. התעקש להשתמש בעברית הרצוצה שלו, וכך דמה בעיניה לאיכר הזה הדבק בכלי שבור, ושבה ונזכרה בבית הוריה, בהוריה, בנעוריה שם, ומתוך הזיכרון עלתה מין בהרת אור שסִנוורה אותה. וכך, בפרוזדור הזה, מול האיש הזה, מצאה עצמה מסוככת בידיה על עיניה מפני בהרת האור. מהחדר המרכזי של הדירה נשמעה מוסיקת רדיו. הבינה שהרדיו מנגן כל היום כולו כפי שהוא מנגן בדירתה. הניעה בעדינות את גופה לקול המוסיקה, מבקשת לרקוד עם עצמה, בעצמה, לעצמה. האיש הניע עצמו כנגדה. רקדו לאט בפרוזדור הקצר. ידיו על מותניה, ידיה על כתפיו, האחת עדיין מחזיקה בתיק, והתיק מעבר לגבו של האיש, מקיש מדי פעם בגבו. המנגינה הסתיימה והתחלפה באנשים משוחחים. משכה את ידיה מכתפיו, והוא, ידיו עדיין על מותניה, חזר וביקש שתשטוף עצמה. חזר והשמיע מין שריקה כקול מים שוטפים. ניסתה לשוחח איתו בעניין המסיבה בה נפגשו לפני שעות אחדות. מסיבה שאִרגנה המפלגה לאוהדיה, מהגרים בני אותה ארץ, ימים אחדים קודם בחירות, תחת הכותרת “חדשים כוותיקים”.


מפיות נייר עטפו את השולחנות ורוח קלה ונעימה, שהגיעה מן הים, הניעה קצת את השיחים הנמוכים ואת שורות הפרחים, שהיו כעין גדר המקיפה את החצר שבה התקיימה המסיבה. תוך דקות נפלו המחיצות בין המהגרים הוותיקים לחדשים והכול דיברו בשפת ארצם בחיוניות שופעת. המארגנים, אנשי המפלגה, נדבקו בחיוניות, נענו לרחשי הלב ומיעטו בנאומים. ומיד לאחר הנאומים, פתחו הנוכחים בתנועה מהירה, נעים בקדחנות זה לקראת זה, יוצרים מעגלים קטנים, זוגות, נוגעים זה בזה, שמחים זה בזה. כילדים שהגיעו למחוז חפצם. האנשים לבשו את בגדיהם הטובים, וגם הלחות הכבדה לא סילקה לגמרי את בושמי הגוף שטבלו בהם שעה קלה קודם בואם למסיבה זו. האשה הביטה באנשים, נרגעת והולכת שאין היא יוצאת דופן. הסתובבה ביניהם, שומרת לעצמה טובה על רגליה הנאות והחלקות היוצאות מתוך שׂמלה קיצית כחלחלה מנוקדת. קצת מתמתחת לה, קצת מגביהה עצמה על עקביה, קצת מכוונת ודוחסת את כרסה הקטנה, מפזרת ואוספת את שׂערה. משהבחינה באיש, הבחינה שפניו אליה, שהוא כבן חמישים, שהוא מלוהט, שפניו כבצק. ידיה לא נשמעו לה, והעבירה אותן לאט על שדיה, מול עיניו. האיש חייך. חייכה אליו. מיהרה וניתקה עצמה והחלה מסתובבת בין האנשים. לאט לאט. התפרדה חבילה זו של מהגרים ותיקים וחדשים. השמש נטתה לשקוע, ורוח טובה היכתה באנשים, בשלטי המפלגה הפרושׂים על פני הגינה הקטנה, והפטיפון שניגן ממנגינות ארצם השתתק. המעטים שנותרו בגינה עצרו את תנועתם, הביטו בעצמם קצת נפעמים וקצת נבוכים. המסיבה דעכה ועכשיו הגינה והסובב אותה נראו כמות שהם: גינה צרובת שמש, מאובקת, מוקפת בתי דירות משמימים.

האשה, נשענת קצת על גדר שיחים, ביקשה להאריך שהותה בגינה ומצאה עצמה חולמת בהקיץ. הנה היא במסיבה של ישראלים והיא דוברת עברית משובחת, גופה צעיר ואיבריה משומנים היטב. והנה היא בחדר אמבטיה בבית־מלון אופנתי, לגופה הרטוב תחתונית שחורה, ומהעבר השני גבר נשען על הקיר, עירום, והיא צועקת. שאלה את עצמה. למה אני צועקת, והקיצה. שומעת את האיש מדבר אליה בעברית רצוצה, והנה הוא אוחז בזרועה ומוביל אותה מהגינה.


הרדיו בדירת האיש שב והשמיע מנגינה. האשה חידשה את תנועת הריקוד שלה בפרוזדור הקצר. האיש אחז בישבניה, סב ונעמד מאחוריה, מהדק עצמו אליה, ושמעה אותו אומר, עכשיו, מפה. לא ידעה אם הוא שואל, אם הוא מודיע לה, ושתקה, מניעה קצת את גופה. האיש ייצב אותה, כופף אותה נגד הקיר, שרבב את פניו לפניה ונישק את שפתיה, שב ונעלם מאחורי גבה, מתקין את עצמו בבהילות, ולאחר־מכן מתקין אותה, קושר את שׂמלתה למותניה, כשהוא מכנה אותה בכינויי חיבה, בשפת ארצם. משניתק ממנה, רגליה רעדו והתיישבה על הרצפה, שמלתה מגולגלת על מותניה, מאחלת לעצמה שמצאה לה נפש בתל־אביב. האיש ישב לידה, פניו חיוורים, ותוך שהוא מנסה לשלוט בנשימתו, אמר לה, טוב משמה? טוב? סרקה באצבעותיה את שׂערו, ואמרה לו, כן, טוב משמה. לאחר דקות אחדות, האיש קם לחדר האמבטיה, סגר את הדלת מאחוריו, וכשהחלו המים לשטוף אותו שמעה אותו צווח צווחות הנאה קטנות.
",ספרות עברית חדשה
אדם ברוך,"יהיה בסדר, את לא לבד","אני רואה את לאה מכיוון הרגליים. הפרוזדור לבן־צהבהב ומואר בנורות פלורוסנטיות הקבועות בתקרה בתיבות רשת מוארכות. הרגליים של לאה מוגבהות, הברכיים כפופות, החלוק הלבן נפרס לצדדים ובשר ירכיה מגולה קצת והוא אדמדם זרוע בהרות. אחות במדים עמדה מעל לראשה של לאה ששכבה, כמעט מוטלת, על מיטה־עגלה שמוטותיה ניקל מבריק כסוף. האחות, כבת שלושים וחמש, עישנה סיגריית מנטה ונופפה בידה לאח שעמד בקצה המסדרון היוצא מחדר המיון ומוביל לאורך חדרי האשפוז, כשלמולם קבועים ספסלי ישיבה, עליהם ישבו אותה שעה משפחות, זוגות ויחידים, פניהם לחדרי האשפוז. לאה התרוממה קצת, הגביהה קצת את ראשה לעברי, מוחה המטושטש משחזר פקודות לשרירי גופה, עיניה אדומות, פניה לבנים וסנטרה נפול ובצקי. לאחר שניות אחדות גופה הכבד, החם והמתוק שב ונשמט יחד עם ראשה עטור שׂער התלתלים השחור, על גב המיטה. האחות כיבתה את הסיגריה במאפרת קיר, ויחד עם האח, גרוזיני מבוגר, הובילו את לאה למעלית, בדרך לחדר הניתוח.

לאה הגיעה לתל־אביב בערך בשנת 1976 מאחת הערים הקטנות הצפוניות. מבקשת לעשות משהו עם חייה. מצאה דירה בשכירות חודשית בשיכון הראשון של רמת אביב, ומשם נהגה לצאת העירה. לעתים, הייתי נשאר איתה בדירתה. וכשנגעתי בה חשתי במין שכבת חול בלתי־נראית שכמו כיסתה את גופה החם והמלא, שניעור והצטמרר למגע כף היד והאצבעות. רק בביקור השני או השלישי, תפסתי שלאה חולה במחלה שמבדילה אותה משאר בני־האדם. לאה אמרה, כן, זו סכיזופרניה בדרגה נמוכה, אני צריכה לחיות ולמות עם זה.

כשאמרה את זה, נזכרתי בבחורה אחרת, במיכל. האנשים שפרצו את דלת חדרה של מיכל, ביום העשירי של מלחמת יום הכיפורים, מצאו אותה יושבת בכיסאה, ראשה עטוף בשקית ניילון שפתחהּ מהודק בחוט לצווארה. מחלון החדר נשקף קטע של מישור ירקרק־צהבהב. היא ישבה מול החלון. קו האופק מוגדר על־ידי שורת עצים. החלון היה פתוח והרוח נופפה את שולי הווילון הרקום. האנשים הסירו את שקית הניילון והביטו במיכל בת הקיבוץ. הכירו אותה מילדותה. לאה הזכירה לי את מיכל. הצחוק, העווית, השבר הקל במערכת העצבים הזכירו, וכן הגוף הגדול והחם והשיער הצהבהב קלוש שכיסה את הידיים כפרוות אדם נעימה. האנשים הותירו את מיכל יושבת, יצאו מהחדר והשתהו במרפסת הקטנה, שמולה השתרע כר דשא ירוק מטופח. אמה של מיכל הגיעה בריצה וכשעצרה ליד האנשים, אמרה, ידעתי שככה זה ייגמר, ידעתי, היא תמיד אמרה. האם נכנסה לחדר, והאנשים שעמדו בפתח ראו אותה כורעת לפני בתה המתה, שראשה נשמט על חזה, ידיה לצדדים, פשיקת רגליה מתרחבת.

עם האיש שתיאר לי את התמונה הזאת, באיחור של שנים אחדות, ישנתי באוהל אחד בשירות מילואים, בקציימה. האוהל היה גדול וחשוך וזה היה ערב שבת אחד ומהטרנזיסטור נשמע קולו של יעקב אגמון המראיין, מנהל של מוסד תרבות ירושלמי. האיש, שישב על קצה מיטת שדה, אמר, אני לא יכול לשכוח את הראש שלה עם השקית ניילון הזאת. ביקשתי ממנו שינסה לשחזר פרטים. ולאחר חודשים אחדים, ישבתי אני עם אביה של לאה והוא ביקש שאשחזר פרטים. האיש, באוהל המילואים, אמר, היא כבר היתה מתה כשהגענו. השתתק, מנסה להיזכר במשהו נוסף, ואמר, זהו זה בעצם… היתה כבר מתה… זה לא יכול היה להיגמר אחרת. רק לאחר מספר ימים נתקפה אמה של מיכל בהיסטריה. המשק קלט את הידיעה על מות מיכל בשוויון־נפש. מיכל התאבדה והיא בת שלושים וכשהיא חיה את מחלתה במשך שתים־עשרה השנים האחרונות לחייה. בתחילת השירות הצבאי, בלי שהשמיים או שהמציאות התרו בה, היא נתקפה במחלה. מיכל ניגנה חליל, ציירה, שכבה עם גברים שלא ידעו על מחלתה, נמנעה מבני המשק שידעו על מחלתה, עברה טיפולים, ניחמה את אמה, ותכננה, כך הסתבר, את מותה.

שקית הניילון לא נתנה לי מנוח. שאלתי את האיש אם הניילון היה שקוף או אטום, והאיש אמר שאינו זוכר. שאלתי אותו אם ראו בבירור את פניה הנתונים בשקית, והאיש אמר שאינו זוכר. אני זכרתי את שקית הניילון מביקור בחדרה שבקיבוץ, כשנה קודם מותה. מיכל אירחה אותי, וזה היה יום קיצי והקיבוץ הוותיק שלה נראה בעיני כפרבר אמריקאי עשיר והיא במכנסיים קצרים וכפות רגליה שחומות, חזקות ורחבות ואצבעות הרגליים קצרות וכמו מהוקצעות. יום או יומיים קודם־לכן שוחררה לאחר תקופת אישפוז. החדר של מיכל, אחרון בשורת בתים־חדרים, פנה אל מישור שנחסם בשורת עצים. היו לנו כשעתיים פנויות עד שחבר הקיבוץ, ששירת איתי אותו קיץ במילואים, יאסוף אותי למחנה. החום היה כבד ומהמישור הפתוח באה לעתים רוח מצינה. התקלחתי בחדרה, ולאחר־מכן ישבתי כשמחצית גופי העליונה חשופה מול החלון הפתוח. מיכל היתה במטבחון הקטן, מכינה קפה וארוחה קלה, כשקיר הפינה מסתיר אותה מעיני. לאחר דקות אחדות, נכנסה לחדר, נושאת מגש כשראשה נתון כולו בשקית ניילון שקופה, ששוליה מגיעים לכתפיה. על השקית הודפסה כתובת של חברה מייצרת מזון קפוא, מספר הטלפון של החברה, סיסמת הפרסומת שלה וציור סכמטי של פריטי מזון צבעוניים, ומיכל שאלה, איך זה? לא עניתי, היא הסירה את השקית מראשה.

האיש אמר, לא, אני לא זוכר אם השקית היתה שקופה או לא, ואמרתי לו, אתה מוכרח לזכור, והאיש אמר, תהרוג אותי אבל אני לא זוכר. ולאחר מספר שניות, הוסיף ואמר, איך היית מעדיף שהשקית תהיה? שקופה או לא שקופה? ואמרתי לו, איך שאתה רוצה, והאיש אמר, איך שאני רוצה?! אני לא רוצה שום דבר, לשכוח את זה לגמרי – זה מה שאני רוצה.

ללוויה של מיכל הגיע אדם שזרותו הודגשה על־ידי לבושו, תסרוקתו וחיתוך דיבורו. האדם הזה, התברר לאמה של מיכל, הציע למיכל נישואין כשהוא יודע על מחלתה. גם ללאה הציע אדם אחד נישואין כשהוא יודע על מחלתה. זה שהציע נישואין למיכל היה לכאורה היפוכה הגמור של הצברית היפה. עולה חדש מדרום אמריקה, כהה ואטום פנים. לאחר הלוויה, בדירת האם, אמר לה האדם הזה, את יודעת, מיכל סיפרה לי שיש לה את זה, אבל בשבילי זה היה בסדר גמור, אני נזהר מאנשים, והיינו יכולים להיזהר ביחד. אבל אתה לא יכול להיזהר משקיות ניילון. הוא החל לצחוק ואחד הנוכחים הדף אותו בעדינות החוצה, וכשהוא בפתח קרא בקול, זה לא הלך, הא?!

מיכל הכירה תרופות שונות ודיברה על האיזון העדין של הכימיקלים במוח, ועל לפחות עשרים אלף ישראלים חולי סכיזופרניה. גם לאה דיברה על כך. המחלה תקפה אותה, ללא התראה מוקדמת, לאחר שירותה הצבאי. צא וחשוב שייתכן שהאיש או שהאשה היושבים כרגע מולך בבית־קפה, חולים במחלה הזאת. לאה היתה יושבת בדירתה שברמת־אביב ומנסה בכוח המחשבה להדביר את המחלה. ההתקפים באו בגלים, האסוציאציות היו חופשיות. התפקוד המוטורי היה לקוי. ובפעם אחת שכזו קפאתי על הכיסא, כשלאה צוחקת ומנשקת את ידיה ולאחר־מכן נושכת אותן. לאחר שלוש־ארבע פעמים, חדלתי לראות אותה בדירתה. מפעם לפעם, ראיתי אותה בבתי־קפה צוחקת עם בחורים ובחורות.

לרופא שטיפל בלאה לא ידעתי מה לענות. הוא שאל אותי אם הבטחתי משהו ללאה. ישבנו בבית־קפה בשעת בוקר, והוא אמר שלאה, העוברת אצלו טיפול, מזכירה אותי בקביעות בשיחות שלהם. הרופא, אדם נמוך ומלא, הרכיב משפטים מאוד רהוטים ודיבר בקול מאוד נמוך ורעשי הרחוב המתעורר בלעו את קולו. אמרתי לו שאין לי מושג ושלא הבטחתי לה דבר ושבמשך תקופה ארוכה לא התראינו. הרופא אמר, אתה יודע שהיא סכיזופרנית. אמרתי לו שאני לא יודע מה זה בדיוק סכיזופרנית, אבל אם הוא אומר הוא יודע. הדבר האופייני, הוא אמר, אחד הדברים האופייניים לסכיזופרנים הוא מחשבות שווא, ואני רוצה לבדוק אם הקטע שבו אתה מופיע בסיפורים שלה הוא מחשבת שווא או לא. לאחר שניות אחדות הוסיף ואמר, לאה אומרת, חוזרת ואומרת, שאתה הבטחת לה שיהיה בסדר, שהיא לא לבד, שאם היא תצטרך משהו אז אתה בסביבה. אמרתי לו שיכול להיות, ושאלתי אותו מה קורה איתה. וניסחתי את זאת כך, מה אתה חושב שקורה איתה? כדי להדגיש שאני מתייחס בזהירות להבנתו ולכושר השיפוט שלו. והוא אמר שיש לה נטיות התאבדותיות ושהוא משוכנע שבימים הקרובים היא תתקשר איתי, ושזה נתון להחלטתי ושהיא הכירה אדם מבוגר ממנה בכמה שנים טובות המציע לה נישואין, ושהוא, הרופא, משוכנע שנישואין אלה הם אסון. ברחוב ממול, ליד רמזור, התקינו פועלים פסל ברזל של הרי ברון המציג משפחה מלוכדת. שאלתי מה דעתו על הפסל, והרופא אמר, זה פסל אֶסקֶפּיסטי. סיפרתי לו על מיכל והוא הקשיב טוב ולאחר־מכן ענה לשאלה שלא שאלתי. כנראה, אמר, ותסלח לי על חוסר דיסקרטיות, שאתה נמשך לאנשים שהנורמות שלהם, בתחומים אלה, שונים לחלוטין משלך, נמשך ונדחה בו בזמן, וכנראה שאתה משדר להם סוג של אמון והם נתלים בזה, מבלי שהתכוונת לכך בדיוק.

לאחר יומיים לאה התקשרה איתי והזמינה למסיבה קטנה שבה תציג לפני מספר חברים את בעלה המיועד. לאה צחקה לאורך השיחה הטלפונית הקצרה והצהירה שמצבה נהדר, שהיא מרגישה מצוין ושהחיים הם הדבר הכי נפלא שיש. בדירה השכורה, שבשיכון הראשון של רמת־אביב, חיכו לי לאה וגבר כבן ארבעים וחמש. איך שנכנסתי תפשתי שאני האורח היחיד. מי שיסקור, מנקודת־מבטי, את הקשר שלי עם לאה, לא יבין מדוע דווקא אני. איש, מלבדה, לא יכול לסקור את הקשר הזה מנקודת־מבטה. אני לא מסוגל לנחש איזהו המשפט שאמרתי או המחווה שעשיתי, שכך התחברו לצומת נפשה.

הגבר הציג עצמו כמארק משהו. חיתוך הדיבור שלו היה זר, גופו ויציבתו נוקשים וראשו כמעט מרובע. שירתה של נורית גלרון מילאה את הדירה הקטנה האטומה. לאה בגלביה לבנה, יחפה, שׂערה השחור אסוף לאחור, ישבה על כרית רקומה גדולה, ומשם הזמינה אותי תפוס מקום, בן־אדם, אתה הלוא נמצא בבית, צוחקת צחוק גדול שלמי שאינו מכיר אותה עשוי היה להישמע נשי ומלא לב, ואני שמעתי את הפחד, המצוקה ואת שבר העצבים בתוך הצחוק הזה. מארק, עומד, אמר, שמעתי עליך הרבה מלאה, אני חייב לך תודה על מה שעשית. כשלאה אמרה אתה הלוא נמצא בבית, הרגשתי כמי שנלכד ברשת השיגעון השקט והמתמשך הזה. וכשהוא אמר שהוא חייב לי תודה וכו', ניסיתי לאותת לו שלדברים אין שחר, שאלה מחשבות־שווא, ואמרתי לו, אני לא יודע על מה אתה מדבר, ומיד פניתי ללאה ושאלתי, איפה כל האורחים? ומארק אמר, איזה אורחים? ולאה אמרה, אתה כל האורחים שלנו הערב, וצחקה, מעבירה במהירות מספר פעמים את ידיה על פניה. כפי שעשתה תמיד כשהמתח גאה בגופה. ואז, הוסיפה, אני רוצה לפתוח עם מארק דף חדש ואני רוצה שנספר לו עכשיו הכול על עצמנו.

הראש המרובע של מארק שכב על כתפיים רחבות. גם היום איני יכול להסביר מהו הדבר שעשיתי ללאה שגרם לה לשסות בי את מארק הגופני הזה, חתנה המיועד. ואמרתי ללאה, כשאני עדיין עומד, אני לא יודע על מה את מדברת, מותק. לאה פנתה למארק ואמרה, מותק לא יודע על מה אני מדברת! ומארק, פונה אלי, אמר, לא יודע, אה, מה עם הדיבורים שהכול יהיה בסדר, אה, שיהיה כסדר, שאתה תמיד בסביבה בשבילה? ולאה צעקה, כן, כן… ומה עם הדיבורים האלה… חתיכת־מניאק, מה איתם?! הכול קרה במהירות ולרגע התפתיתי להאמין שאצא מזה בדיבורים רכים כלפי מארק.

ולאה צעקה, מארק, אל תיתן לו לצאת מזה עם הדיבורים החלקים שלו… תראה לו מה זה לדפוק משוגעת בחושך ולהגיד לה שהכול יהיה בסדר, מארק, תראה לו מארק… תראה לו מה זה להבטיח שהכול יהיה בסדר. נורית גלרון שרה יש עולם מתחת לשמיכה, רוצה שיפתחו לו, רוצה שיפתחו לו, בשקט זורם אל הלב, רוצה שיפתחו לו. ומארק אמר לי, שב. אמרתי לו, מצטער, מארק, אבל זה לא עובד ככה, אני לא בעסק. ולאה צעקה, מארק, אל תיתן לו לצאת מזה! ומארק אמר, אז מה? אתה רוצה להגיד שהכול טעות או מה?! ולאה צעקה, מארק, לך עליו, הוא יוצא ממך! לך עליו! ומארק חזר ואמר, שב. נשארתי לעמוד ואמרתי לו, מארק, תאמין לי שאין לי קשר איתה, באתי לפה בטעות… היא סידרה את זה, היא עובדת עליך. ומארק הביט בי, וראיתי שבושה סותמת את גרונו, ואמרתי לו, זה עסק שלך, רק שלך, אני לא עשיתי לה את זה. ולאה צעקה, אל תיתן לחרא להתחלק החוצה! ואמרתי לו, מארק, אם זה עניין של מכות אז תוציא את זה עכשיו, כי אני זז, ומארק שאל, עשית לה את זה פעם? ואמרתי לו, לא. והיא, עדיין על הכר הרקום, צעקה שוב, החרא בורח לך, מארק, לך עליו! ומארק שאל אותי, זה מהפחד? או שזה האמת? זה האמת, אמרתי לו. לאה צעקה, דפוק לו בראש בשביל כל הזבל שאכלתי ממנו! כשהסתובבתי ופניתי אל הדלת, מארק נכנס בי מאחור, בצד. נחבטתי בדלת ונפלתי על הרצפה, ולאה צעקה, זה בשביל זבל שדופק משוגעת בחושך!

קמתי. מארק ניגש לחלון, פתח אותו ושרבב את ראשו החוצה. יצאתי בלי לומר דבר. בבוקר התקשר הרופא וסיפר שהיא בחדר מיון ושזה נתון להחלטתי לבוא או לא. האחות והאח הגרוזיני עמדו להיכנס למעלית עם לאה המוטלת במיטה־עגלה, כשמארק הגיע בריצה, הצמיד את פניו לפניה, ניתק עצמו, פנה לקצה המיטה, נישק את כפות רגליה, ונעלם. ולאחר יומיים, הרופא התקשר איתי ואמר, היא ראתה אותך שם, מהמיטה, והיא יודעת שיהיה בסדר, שהיא לא לבד, שאתה תמיד בסביבה.
",ספרות עברית חדשה
אדם ברוך,יתקדל ויתקדש,"קיבלתי את אחד החדרים הפנויים האחרונים בבית־המלון. בנובמבר היה קר למדי בפרנקפורט. מחלון החדר נשקפו אוטוסטרדה, גשרים קטנים, תעלת מים ופועלים חובשי קסדות מגן צבעוניות, שהתקינו מעברי־עץ אל בטן האדמה. החדר היה מרוהט בפשטות, שתי מיטות, שתי כורסאות, טלוויזיה, כיור, מקלחת־שירותים קטנה, חמישים מארק ללילה כולל ארוחת בוקר. נכנסתי למלון בשמונה בערב. בערך בעשר האנשים היו אמורים להגיע. הכרתי אותם מביקור קודם במערב גרמניה. בשְטֶרן, שהבאתי מהמטוס, הודפס תצלום נשיקה משותף של האמן המערב־גרמני, יוזף בּוֹיס, ושל אליל הזמר אוטו לינדברג. בּוֹיס בן חמישים ותשע, לינדברג בן עשרים ותשע. בתצלום היה אלמנט הומואי. התצלום לא הרפּה ממני. חשבתי על אמנים ישראלים שבאים בחשבון לתצלום־נשיקה משותף.

האנשים הגיעו בדיוק בעשר, והנקישה על הדלת נשמעה מבלי שקדמה לה הודעה מדלפק המודיעין של המלון. פגשתי את האנשים, לראשונה, לפני שנתיים, פחות או יותר, היו להם אז שתי הצעות: כסף תמורת אינפורמציה, או אינפורמציה תמורת אינפורמציה. בתל־אביב, אותה תקופה, התנהל דיון בפני בורר על אחזקת שני קטינים, ילדה וילד. האם ביקשה להחזיקם בגרמניה המערבית, והאב בישראל. אביה של האם הגיע לגרמניה עם תום המלחמה ועשה הון. האנשים שנפגשתי איתם היו מוכנים להסגיר אותו תמורת כסף, או תמורת מידע על עו“ד שטרוקר התל־אביבי. המשרד שלנו ייצג את אבי הילדים. לא כל האמצעים היו כשרים בעינינו. אני לא מתחסד. זו עובדה. לא כל האמצעים היו כשרים בעינינו. את עו”ד שטרוקר ראיתי פעמים אחדות בנסיבות חברתיות ומקצועיות. עד 1975, עו“ד שטרוקר הוציא את לחמו בכבוד מעסקי פיצויים גרמניים. מה שקרה, אם קרה, קרה מתישהו בשנת 1975, בגרמניה. לפעמים, כשאני נזכר בשטרוקר, אני חושב שהוא יותר ממקרה פרטי. שהוא סמל. שטרוקר, אמרו לי האנשים לפני שנתיים, שטרוקר הסגיר בשנת 1975, במינכן, שני יהודים לגרמנים. הוא מוסר. האנשים דיברו בתערובת של יידיש, גרמנית ועברית. הם הגיעו אלינו, או אולי אנחנו אליהם, בעקבות הסכסוך על אחזקת הילדים. עורך־דין יהודי מערב־גרמני הכיר בינינו. והם הציעו שתמורת איפורמציה מתאימה על עו”ד שטרוקר, יספקו לנו אינפורמציה על אבי האם, ושהוא, כתוצאה מכך, יגרום לכך שבתו תוותר על דרישתה להחזיק את הילדים.

האנשים ייצגו חבורה קטנה של יהודים תושבי מינכן. אחד מהם אמר לי, אז לפני שנתיים, מה שאנחנו רוצים זה לראות את שטרוקר היהודי על ארבע, לא פחות מזה. אמרתי לו שאני מצטער, אבל אין לי שום אינפורמציה מהסוג הזה על עו""ד שטרוקר. והוא אמר, תחפש ותמצא… ואולי בשביל עשר אלף מארק כבר תמצא. ואז, כדי לרכך את מצפוני, הוא הוסיף ואמר, וזה גם בלי קשר למשפט הילדים… זה בתור ג’וב נפרד, אתה מבין.

העניין של אחזקת הילדים נפתר. האב קיבל את הילדים מבלי שהיה צורך להפעיל טרור על עו""ד שטרוקר. אבל, תשובה או תשובה־הצעה שקיבלתי משטרוקר הצטברה אצלי כמו חול ניגר לאִטו לכף יד. ועכשיו, לאחר שנתיים, בפרנקפורט, האנשים באו לקבל אותה. הם נכנסו לחדרי ובידיהם שקיות ובהן עוגיות ובקבוק משקה. חשבתי שזה אפילו ספורטיבי, אבל שאלתי, מה זה? ואחד מהם אמר, כשהוא מגחך, זה סעודה שלישית. היה זה יום חול וסעודה שלישית נערכת בשבת. לא ידעתי מה לענות. ולכן, אולי, צחקתי. והאיש אמר, סעודה שלישית, לא טוב? האנשים התיישבו, עדיין במעיליהם ובמִגבעותיהם, בני שישים בערך, רזים, מגולחים למשעי, שעוני זהב וטבעות זהב, ציפורניים עשויות, עור לבן, גידים משורגים, עורף מגולח, חליפות אפורות־שחורות.


פגשתי את עו""ד שטרוקר בזכרון יעקב. הקיץ עמד להסתלק. עו“ד שטרוקר התארח בפנסיון ומחדרו ניתן היה לראות את הים. שטרוקר, בן ששים וחמש–שבעים, חיכה לי. קבענו את הפגישה בשיחת טלפון. אמרתי לו, זו פגישה מקצועית… אתה יכול לסרב… הקליינטים שלי הם היהודים ממינכן, ושטרוקר הפסיק אותי ואמר, היהודים, בהא הידיעה? מה זה? כל היהודים?! לא עניתי לו על התיקון הלשוני שלו, על־מנת להבהיר שאני מתכוון לעסקים ושאת השיחה ננהל פנים אל פנים, לא דרך הטלפון. ואז שטרוקר שאל, מתי ראית אותם? ראית גם את לאני פריד? אמרתי שכן, והוא אמר, הו, לאני פריד הוא באמת היהודי בהא הידיעה שביניהם. לא הגבתי, ועו”ד שטרוקר אמר, אם אתה דווקא רוצה אז תבוא, אבל תבוא לבד, יהיה לי בשבילך מקסימום חצי שעה… ואני כבר אומר לך שהרבה לא יֵצא מזה. אמרתי לו, נדבר על זה. הוא אמר, שלום, וניתק את השיחה. ניסיתי לנחש איך תתנהל הפגישה בינינו.


יולי 1975, מינכן, מערב־גרמניה. עדות מוקלטת שנמסרה על־ידי לאני פריד: רק שטרוקר יכול היה למסור את היהודים לגרמנים, במינכן. השוטרים הגרמנים, בבגדים אזרחיים, שהגיעו לבית־הקפה שליד משרד הקהילה היהודית, הגיעו לשם אחרי טלפון אנונימי. את הטלפון הזה עשה שטרוקר… או מישהו בשמו. אבל איך שלא יהיה שטרוקר… הוא ידע שלשני היהודים, הסוחרים, שבאו ממזרח אירופה, אין רישיון ישיבה בגרמניה… השוטרים סגרו את כל הכניסה של בית־הקפה. שני היהודים נשארו לשבת. כולם ידעו שזה אבוד… לברוח, עכשיו, אי־אפשר. השוטרים חיכו שמישהו ייתן להם סיבה לירות, האנטישמים… היהודי השמן שבין השניים, זה הזקן, ישב כשהאוויר יוצא ממנו והצטמק מפחד… ואפילו השתין שם… השני זרק לרצפה חבילה שהיתה לו בכיס ובעט אותה לשולחן אחר… אפילו המלצרית שלא ניחשה במה מדובר הרגישה שמשהו קורה ונעמדה על המקום. האנטישמים חיכו לסיבה לירות, האנשים זזו לקירות, ושני היהודים נשארו, לבד, באמצע האולם, יושבים ליד שולחן אחד… הם הפריעו לשטרוקר שמסר אותם, שסיפר לגרמנים עליהם… שמעתי, במוח שלי, את הצחוק של שטרוקר, של תן בלילה… הוא היה עד אז המלך של הפיצויים פה…. שני היהודים המזרח־אירופאיים האלה הפריעו לו… הכול נהיה פה צפוף… הגרמנים חיפשו תביעות פיצויים מזויפות… שטרוקר היה מעביר את הקליינטים שלו, את התביעות שלהם, תמורת מסירת זיופים של אחרים לגרמנים… והיהודי השמן, זה הזקן, תפש במקרה את השיטה של שטרוקר, לגמרי במקרה, כשבדק משהו בספרים של הקהילה… ורצה גם הוא להשתמש בה, לחיות ממנה, להתפרנס… השוטרים נכנסו לבית־קפה ולקחו את היהודים, ככה עם הידיים מאחורי הגב… ואחרי שבועיים החזירו אותם למזרח אירופה, לארץ מסוימת… איפה שגמרו עליהם… זה מה שקרה… זה מה ששטרוקר עשה לשני יהודים… חיסל אותם…. מה אנחנו רוצים? לא הרבה, לראות את שטרוקר זוחל על ארבע, באמת לא הרבה…


זכרון יעקב, הפגישה עם עו“ד שטרוקר. הפנסיון מוקף חורשה. בעומק החורשה להקת נגני כינור קטנה מתרגלת קטעים. המוסיקה מתארכת ונקטעת במהירות, מדי פעם. נשים מבוגרות, מוגנות על־ידי שמשיות פרחוניות, על כורסאות פלסטיק, בחורשה ולאורך השבילים המקשרים בין בניין הפנסיון והחורשה. עו”ד שטרוקר תחת שמשייה, לידו שולחן קפה ברזלי לבן, מקשיב לנגינת הכינורות. שטרוקר פתח בשיחה בלי הקדמות מיותרות. למעשה, אמר, אני לא חייב להיפגש איתך, אבל אני נפגש כי אני רוצה לחסל את העניין הזה… אני לא מפחד… אני יותר מדי זקן בשביל לפחד… אני רק רוצה לחסל את הפרשה. ואכן, שטרוקר נראה נינוח במידה מפתיעה. הוא שאל, אפשר בעזרתך לחסל את הפרשה… או שאתה רק עוד אחד מהרבה שליחים שהגיעו אלי במשך השנים ושום־דבר לא יצא מזה? לא ידעתי מה לענות לו. ידעתי על איזה שליחים הוא מדבר. בתל־אביב בלבד היו לפחות שנים־עשר מועמדים לג’וב הזה. שנים־עשר שאני הכרתי אישית. אנשים נחושים, מורעלים, צדקנים, אמיתיים, נוקמים־שכירים, סולידריים. שטרוקר חזר ושאל, אפשר לחסל את הפרשה, באמצעותך? לא עניתי לו, והוא אמר, אני יודע, לא מדובר רק בכסף… מדובר בהשפלה… לא רק כסף מעניין אותם… הם רוצים להשפיל אותי בחזרה. לא עניתי, והוא המשיך, מה אנחנו רוצים? לא הרבה, לראות את שטרוקר זוחל על ארבע… אתה יודע… אתה הרי מכיר את הטקסט הזה, זה ציטוט מהעדות של לאני פריד, קראת אותה, לא? אמרתי, כן, קראתי אותה, זה מה שהם רוצים. שטרוקר שאל, כשהוא מצביע על המנגנים בעומק החורשה, אתה מכיר את המוסיקה הזאת? אמרתי שלא. שטרוקר אמר, השאלה היא כבר לא אם הסגרתי את שני היהודים, את הנחשים האלה, לגרמנים או לא… השאלה היא באיזו השפלה יסתפקו היהודים האלה ממינכן, שהם עצמם, אתה יודע, עדיין מסגירים כל מי שמפריע להם. אמרתי לו, שטרוקר, זו כבר פילוסופיה, אני לא מבין בזה. ושטרוקר אמר, כן, זו פילוסופיה, ואני כן מבין בזה, כמו שאני מבין בהשפלות, תאמין לי, אני הייתי שם. שאלתי אותו, איפה? הוא אמר, בגיהינום. צחקתי ואמרתי לו, עו""ד שטרוקר, בוא נישאר על האדמה. והוא צחק ואמר, אני כל הזמן על האדמה, תאמין לי. סנטימטר אחד מעל האדמה… תראה, כל חודש, מאז שהפיצויים נהיו כסף גדול, הסגירו שם יהודי אחד לפחות, במינכן, בפרנקפורט, בברלין, בווינה, במזרח אירופה… היהודים עצמם הסגירו… היתה מין תורנות כזאת, רוטציה… על כל כמה תביעות מזויפות, היתה הסגרה אחת… על כל כמה יהודים שראו הרבה כסף, היה יהודי אחד שלא ראה…. אתה מבין, היהודים בסך הכול יצאו מזה בסדר גמור, ורק כמה יהודים פרטיים הפסידו. זה היה הסדר, והוא עבד טוב והרבה זמן… גם המתווך היהודי הקטן וגם נחום גולדמן, היהודי הגדול, ידעו שזהו הסדר, וקיבלו אותו בשתיקה… עבר זמן ועבר הרבה כסף, ואז היהודים, מתוך איזשהו שיגעון נקמה, התחילו להסגיר את המתווכים היהודים שלהם, את עורכי־הדין שטיפלו בפיצויים ואת המאכערים… הגלגל התהפך… היהודים היו התליינים שלנו, אתה מבין… ושני היהודים, המוזכרים בעדות של לאני פריד, חשבו שאני אתן להם להסגיר אותי… נאיביים… הקדמתי אותם, רק הקדמתי אותם… גם הם וגם לאני פריד וגם האחרים יודעים שרק הקדמתי אותם… אינסטינקט של יהודי, משהו שעובר בגֶנים… כבר כמה פעמים בעבר הצעתי לשלם כסף, כמו כופר, בשביל לסגור את הפרשה… נמאס לי מזה… אני לא צריך לשלם לאף אחד, רק הקדמתי אותם, אבל אני מוכן לשלם בשביל לגמור כבר… אבל הם לא מוכנים. השפלה, זה מה שהם רוצים, ואני לא מוכן לחשוב על מה שהם חושבים, הנחשים האלה.

נגני הכינור אספו את כליהם ובהליכה אִטית, פניהם קורנות ממאמץ או מסיפוק, עברו על־פנינו, משוחחים ביניהם בקולות נמוכים כאנשים בטוחים בערכיהם. מישהו מהם בירך לשלום את עו""ד שטרוקר, שבתשובה מחא לו כף וקרא, בראבו, מָאֶסטרו, בראבו. האיש צחק ואמר בגרמנית, תודה, באמת תודה רבה. ערב ירד. הנשים אספו עצמן מתחת לשמשיות, נעו לאִטן לפנסיון, שנורת הכניסה שלו הפיצה אור על רחבת כניסה קטנה זרועה חצץ לבן־שחור קצוץ דק. שטרוקר עקב אחר הנכנסים לפנסיון, מקשיב לרעשי הלילה, וכששאלתי אותו, לאיזו השפלה אתה כן מוכן? אמר, אני מוכן להגיד קדיש על עצמי. שתקתי, והוא שאל, אתה מבין? לא בדיוק הבנתי, ושאלתי, אתה מתכוון שאני אודיע להם בשמך שאתה מת, שאתה חי־מת כזה, מה? ושטרוקר אמר, מת, קדיש על עצמי… תגיד להם ששמעת אותי אומר בקול קדיש על עצמי… אתה רוצה לשמוע? בבקשה, הנה, יסגודל ויסקודש…


פרנקפורט. לאני פריד צחק ראשון, ולאחר שניות אחדות היהודי השני הצטרף אליו. לאני פריד, צוחק, שאל, עד הסוף? הוא אמר קדיש עד הסוף? אמרתי לו שכן. ואחרי־כן? שאל לאני פריד. ואחרי־כן הוא בכה, עניתי לו, והוספתי, ממש בכה, ממש רעד. לאני פריד חזר ושאל, יסגודל ויסקודש עד הסוף?… שמעת אותו עד הסוף, תגיד אח האמת, עד סוף הקדיש? אמרתי שכן. לאני פריד הגביר את צחוקו, וכששאלתי אותו, עכשיו זה בסדר? לאני פריד אמר ביידיש, איש צעיר, מה אתה כבר יודע מֵחייך… אתה השליח השלישי או הרביעי שמביא לנו לסעודה שלישית קדיש משטרוקר… אתה מבין… כל שנה חוזר שליח שלנו עם קדיש משטרוקר… המנוול הזה שטרוקר ישיר לנו קדישים עד לקדיש האחרון שלו, שאותו אנחנו נשיר.

לאני פריד והיהודי השני אכלו עוגיות מתוך השקיות ושתו את המשקאות הקלים שהביאו איתם, כשהם נתקפים מדי פעם פרצי צחוק, טופחים זה על זה והודפים זה את זה. לאני פריד הפסיק לרגע את צחוקו, ואמר לי, ישראלי מסכן שכמותך, אתה בטח שונא אותנו? וכשהוא פונה לחברו אמר, בכל־זאת מגיע לו בשביל הקדיש אלף־אלפיים מארקים, לא? וההוא אמר, מגיע, כן מגיע… אבל שישיר לנו את הקדיש של שטרוקר כמו ששמע משטרוקר, לא? לאחר כמה דקות הם קמו ללכת. לאני פריד נתן לי כסף, ואמר ביידיש, בלי ייסורי מצפון, ישראלי מסכן, זה כסף טוב, שטרוקר היה עושה לנו בדיוק אותו הדבר, תאמין לי, יסגודל ויסקודש.

הם יצאו ולאחר דקות אחדות, כשהבטתי מבעד לחלון, ראיתי אותם עומדים על מעברי־העץ, פניהם אלי, ונדמה היה לי שנופפו לי לשלום, ועל כל פנים הניעו את ידיהם. הכסף היה בכיסי וכף ידי התהדקה עליו. עו""ד שטרוקר, אם היה במקומי, היה עושה אותו הדבר.
",ספרות עברית חדשה
אדם ברוך,לפי בקשת החיילים,"ג’וזפין בייקר היתה עייפה ונרפה אך עדיין אהובת אנשי הצבא האמריקני שמטעמם הופיעה כאן בפני קהל מעורב, בחורף 72', באחד האולמות הגדולים של מינכן. בייקר נתנה כמה מספרים ישנים שלה, וכמו קוסם זקן שעייף מהתחרות הקשה ועדיין סומך על זיכרונו, התרוצצה בכבדות על הבימה, מדי פעם מניפה אל־על רגל, שחה לפנים, מטלטלת את שדיה, עוטפת בפיה את המיקרופון. הצופים כיסו אותה באהדה חמה, כאהדת בני משפחה החוגגים שמחה פרטית. בייקר, עדיין לפני איבוד עשתונותיה, הבחינה באהדה החמה הזאת, מאסה בה, והחלה פולטת קללות. גם את הקללות קיבלו הצופים באהבה, שהתבטאה במחיאות כפיים ובקריאות קצובות. ואז, לקראת הסיום, נתנה קטע כל אמריקני, לפי בקשת החיילים, אותו סיימה במעין נהמה שהפכה ליבבה, כשהיא מקפיצה עצמה לאחור, אל מאחורי המסך. מחיאות כפיים וקריאות קצובות החזירו אותה פעמיים שלוש לקדמת הבימה, והיא הסתובבה בתערובת של נהמות, של השתחוויות ושל נעימות מוליכות של פזמונים פופולריים. שנותיה ניכרו בה. תלאות החיים ניכרו בה. הצורך הנואש בכסף מזומן ניכר בה.

ראשוני היוצאים מהופעתה של ג’וזפין בייקר, הבחינו בצעיר המתמודד על יציבות רגליו, נשען על הקיר, מחליק, נופל בפינת הטארקנשטראסה. אנשים יצרו סביבו מעגל. אותו חוש ריח מיוחד המבחין בין זרים למקומיים, אמר להם שהצעיר השוכב זר. הצעיר ניסה לעמוד על רגליו, נכשל, שב לשכב על הרצפה המרוצפת חלוקי־אבן. הלילה היה קר. לב האנשים היה גס בזרים הדקורים והדוקרים. זרים הקיפו את מינכן מכל עבריה ושאפו אל לבהּ. אזור תחנת הרכבת הוצף זרים. בתי־המלון הזולים מלאו זרים שעסקו בעבודות שחורות ובשולי המסחר בתכשיטים זולים ובמוצרי הלבשה. הזרים, בני יוון, יוגוסלביה, איטליה, ישראל וטורקיה, התערו בעיר והשפיעו על מראֶהָ. לב האנשים היה גס בזרים שמרדו בהגדרתם, וביקשו לפרוץ אל העיר עצמה ולהיות בשר מבשרה.

הצעיר הגביה מבטו עד ברכי האנשים שהקיפו אותו במעגל שהלך והתעבה. ברכיים החליפו ברכיים כשמישהו פינה מקומו למישהו. לאחר כעשר דקות, כשהוא שכוב על גבי אלונקה רפואית, בבטן אמבולנס, מבטו בגובה פני האנשים, מבעד לחלונות האמבולנס, בדק הצעיר את פני האנשים, מבטו רץ ולא עוצר על איש. הם לא היו בין האנשים האלה.

המשטרה הודיעה לעו“ד קליין שאחד הישראלים שלו הסתבך בקטטת סכינים. עו”ד קליין, יהודי מקומי, לאחר ששמע את שם הצעיר ואת תיאורו אמר, בטלפון, לא, לא, זה לא ישראלי שלי… אין לי ישראלי שכזה… תבדקו עם המחלקה הפוליטית, אולי זה מהישראלים שלהם, אולי מהשמאלנים שנמצאים כאן ברשיון. איש המשטרה הציע לו בכל־זאת לבדוק, בשביל הסדר הטוב. קליין, מהסס, שאל איזה הסבר יש לו לפציעה? הגרמני ענה, אין לו. וקליין אמר, הוא מהשמאלנים… תברר במחלקה הפוליטית… לי אין אף ישראלי ששמו בן־דוד, זה בטוח. ואיש המשטרה אמר, אני את שלי עשיתי, וקליין אמר, בדיוק, בסדר, אבדוק.

קשה לדעת מהו הדבר שהציק לעו""ד קליין וגרם לו, לאחר שעה קלה, להגיע לבית החולים. החיים הגרמניים האירו פניהם לקליין היהודי, שהוריו חזרו עם תום המלחמה למינכן, שם התגוררה משפחתם דורות אחדים. הישראלים הם שהגיעו לקליין, שבתחילה דחה אותם. הישראלים הגיעו אליו בעקבות היהודים שחזרו לגרמניה במחצית שנות ה־50, והיו עיקר חוג הלקוחות של קליין בן השלושים וחמש, שנמנע מחברתם, מחוץ לעסקים, ושביקש לדבוק בבני המקום ובמנהגיהם. במשך השנים, הכירה בו המשטרה כעורך־הדין של היהודים־החוזרים ושל חלק מהישראלים, וניהלה אתו מערכת יחסים מיוחדת.

קליין, הדם שוטף את ציפורניו הלבנות בשעת כעס, שאל את בן־דוד, בגרמנית רצוצה במתכוון, שהיתה בה הלעגה על זרותו של בן־דוד ועל משאלת לבו להתערות במקום: מה הסיפור, טינופת?! מי דקר אותך? איפה?… אתה מהשמאלנים, מה?! בן־דוד, בן שלושים, רזה ומוארך, כרס־בירה רפויה, לא נרעש מהביטוי טינופת, אמר, אתה בטח עו“ד קליין? בן־דוד הגה את המלים בגרמנית מתוקנת, שהפתיעה את עו”ד קליין, אך לא הופתע מכך שבן־דוד זיהה אותו. בלי לחכות לתשובתו של קליין, בן־דוד אמר, או שאני ישראלי שלך, או שהם מעבירים אותי למחלקה הפוליטית. וקליין שאל, מה כתוב בתעודות שלך? ובן־דוד אמר, סטודנט. קליין שאל, יש לך תיק בישראל? ובן־דוד אמר, רק משהו על הפגנה בשטחים, משהו כזה. קליין, שלא יכול היה להסביר לעצמו מדוע בא לראות את הישראלי הזה, אמר לבן־דוד, אתה יודע שאתה לא ישראלי שלי? אתה יודע את זה, לא?… אתה לא שלי. אני לא מתעסק עם שמאלנים. אני מתעסק עם מהגרים, רשיונות, פיצויים, עיזבונות, דברים כאלה. אתה מבין, לא?… אבל, אני חושב שלא יעשו לך כלום, מקסימום יגרשו אותך מגרמניה.

בן־דוד, שהתרומם על מרפקיו, שאל, מה אני צריך לעשות בשביל להיות ישראלי שלך? השאלה הצחיקה את קליין, וכאשר מנת־צחוקו גאתה והסתיימה, אמר, אני מצטער… ישראלי שלי… מצטער, נבלות שמאלניות תמיד מצחיקות אותי… פשוט מה… וקליין, בהלעגה תיאטרלית, חזר על שאלתו של בן־דוד, מה אני צריך לעשות בשביל להיות ישראלי שלך? בן־דוד לא הגיב, וקליין, רגוע, שאל, כמה זמן אתה כאן? בן־דוד אמר, שלושה חודשים. וקליין אמר, בסדר, בעוד שנה אולי תביא לי תועלת. אתה מבין אותי? אתה מבין איזה תועלת? ובן־דוד אמר, לגמרי, מבין לגמרי, תועלת־תועלת. קליין שתק, ובן־דוד אמר, אז בינתיים רגיל. קליין צחק קצת ואמר, כן, בינתיים רגיל, אתה מתנהג רגיל. בן־דוד גלגל את לשונו בפיו, וקליין אמר, רוצה להגיד משהו? ובן־דוד אמר, לא, כלום. קליין אמר, אז לפי בקשת החיילים ג’וזפין בייקר נתנה ביס, וביציאה מישהו דקר אותך… אתה לא יכול אפילו לנחש מי זה, ואתה בטוח שזו טעות, שהחליפו אותך במישהו אחר, ושאין לזה קשר פוליטי… תזכור את כל זה, מה? ובן־דוד אמר, כן, זה מה שאני אגיד. וקליין אמר, תזכור את זה. הגרמנים מעדיפים זרים עם גרמנית גבוהה… תזכור שאין לך רקע פוליטי, שאתה לא מכיר אף אחד מהישראלים השמאלנים שיושבים פה ברשיון מיוחד… תזכור את זה… תתנהג כמו ישראלי של עורך־דין קליין… ודרך אגב, גם אני וגם המשטרה מאמינים שסתם דקרו אותך, זה קורה לעתים

קרובות אחרי ההופעות האלה, פעם זה גרמני טוב שנדקר ופעם סתם טינופת… יהיה בסדר. בעוד שנה אולי תביא לי תועלת, מי יודע.

במבוא המדרגות המשותף לקומות בית־החולים קליין אמר לאיש המשטרה הגרמני, תשאיר אותו לי… הוא יועיל לי יותר מאשר לכם. הגרמני שתק, וקליין הוסיף, הוא ירוק הבן־דוד הזה, אי־אפשר עכשיו להוציא ממנו מה שאין לו. אפילו לא הלשנות קטנות. כדאי לתת לו לגדול פה. והגרמני אמר, אז הוא עוד ישראלי של קליין, מה? וקליין אמר, לאו דווקא… אם אתה רוצה, הוא שלך. אבל אם הוא יהיה אסיר תודה, בעוד שנה או משהו כזה, הוא יהיה טוב בשביל שנינו, לא? הגרמני, הודף את דלת היציאה של בית־החולים ומזמין את קליין לצאת, אמר, המשחק הזה לא משעמם אותך, מר קליין? אד כפור קל וכחלחל כיסה את הצמחייה שברחבת בית־החולים. קליין שתק, והגרמני, מגחך, אמר, מינכן יפה, לא פלא שכל מיני זרים נדבקים אליה בכוח, מסכנים. קליין אמר, בעניין המשחק הזה… ששאלת… זה משחק אבל לא בהכרח משעמם. והגרמני אמר, מר קליין, לא פעם רציתי לשאול אותך על מקורה של הגרמנית המצוינת שבפיך. וקליין אמר, זה מלידה. אם אתה רוצה, הישראלי הזה הוא שלך, כמו שכבר אמרתי. הוא היה בהופעה של ג’וזפין בייקר, ואחרי שהיא נתנה הדרן, הוא… הגרמני קטע אותו ואמר, אין צורך, מר קליין, אין צורך, הוא שלך… הלוואי שיביא את התועלת עליה אתה חושב. ישראלי שמאלני אחד שווה לנו עשרה מלשינים יהודים, לא? וקליין אמר, בערך, אבל קודם הוא צריך לגדול פה, להיות חלק מהסצינה, לדעת מה הולך, מי, מה… והגרמני אמר, אז שיגדל, השרץ, שיגדל פה, למה לא, למה לא. וקליין אמר, כן, זאת הכוונה בדיוק.

הקור הדגיש את אדמומיות פניו הגלוחות של קליין, שנשען על דלת מכוניתו, מבטו סוקר רחבת בית־חולים עטורת צמחייה, משובצת קשתות, גומחות ופסלונים. רחבה שייצגה את מינכן היפה. הגרמני, שליווה אותו למכוניתו, חזר ושאל, המשחק הזה לא משעמם אותך, מר קליין?

קליין פתח את דלת מכוניתו, ועם הפתיחה שטפה את חלל המכונית מוסיקה של שוברט, וממנה החוצה. קליין ענה, זה משחק ארוך אבל לא בהכרח משעמם. והגרמני אמר, הבן־דוד הזה עוד יביא תועלת, מה… הכי אני אוהב שמאלנים שחייבים לנו שירותים. אתה יודע, הם יותר אדוקים מהפאשיסטים בעניין הזה. איזו התלהבות, איזו מסירות!… מסוגלים להסגיר את אמא שלהם.

קליין, ישוב במכוניתו, אמר, כן כן, נכון, מסוגלים להכול. והגרמני אמר, דרך אגב, בן־דוד זה לא השם של המשיח שלכם? וקליין אמר, כן, לא חשבתי על זה… משיח בן־דוד, כן. והגרמני, צחק ואמר, אז המשיח שלך. וקליין, שביקש להפסיק את השיחה כי צחוקו של הגרמני נעשה בלתי־מובן לו, מאיים, רומז לו עצמו שהתערותו במקום איננה מושלמת, העסיק עצמו בהתנעת מכוניתו, מעמיד פנים כאילו לא שמע את הגרמני, שפנה בינתיים לעבר מכוניתו.

ביציאה מרחבת בית־החולים, חזרו ונפגשו, איש במכוניתו. הגרמני קרא אליו, זה עדיין שוברט, לא? המוסיקה… עדיין שוברט, לא? המוסיקה הציפה את חלל מכוניתו של קליין. האפשרות שהגרמני יחזור על הלצת המשיח שלו, הציקה לו, וקליין קרא, כן, שוברט, כל הזמן שוברט. והגרמני, משתמש בעגה מקומית גסה, קרא, תוציא מהמשיח הזה שלך את כל המיץ שלו. קליין השים עצמו צוחק בכל לב, והגרמני ענה כנגדו בצחוק עמוק בנסיעה מקבילה לאורך עשרים מטרים, מרחבת בית־החולים אל כביש העיר העתיקה. וקליין, מביט בגרמני תוך הנסיעה המקבילה, מבלי לשלוט בשריריו, צופף את ירכיו, מגן על מפשעתו.
",ספרות עברית חדשה
אדם ברוך,מה מותק הביאה למותק,"עכשיו אני מציץ. הקומה העשירית של הצ’לסי־הוטל בנויה באופן המאפשר הצצה לקומה התשיעית. שטח הצצה מוגבל. משהו כמו שני מטר רוחב פנימה, ואתה בר־מזל אם יש שם מראָה הנותנת השתקפות של שטח הצצה נוסף. המראות במלון הזה נתונות במסגרות עץ כבדות חומות, מותקנות על שולחנות כתיבה מוצקים. אני יודע שהיא נכנסה לדירה. אני יודע שהיא יודעת שאני יודע. אד חם והביל מכסה את ניו־יורק. לא רואים את מי הנהר והאורות בקושי עוברים את האד. לפעמים מבקר אצלה מישהו. המישהו הזה מכה אותה, ואני בטוח שהוא קבוע, כי זו אותה טכניקה. לפעמים בא אליה מישהו אחר והוא יושב חצי־לילה ובוכה, וגם הוא, אני בטוח, קבוע, כי זו אותה טכניקה. לפעמים אנחנו נפגשים במסדרון או במעלית. יש לה יחס חם למציץ שלה. אני רוצה להגיד לה, אם המרביץ ישתגע ויתחיל לגמור עלייך, את יכולה לסמוך עלי, אבל בשביל זה אנחנו צריכים לקבוע בינינו אות. כי בלי אות אני לא יודע אם את עוד נהנית או שאת כבר ממש בצרות. אפשר לחשוב על אות. צריך רק לבחור בצליל אחד מתוך מאות אלפי הצלילים המסתובבים בחלל. ואם אני לא אזהה אותו, אז אשתי תזהה אותו, ואם לא היא אז הילדה שהיא בת חצי שנה וקולטת שידורים מהחלל.

בערבים, לפעמים, היא יורדת לבדה למכולת של היווני למטה לקנות מצרכים. המרביץ נשאר בחדר. אני רואה אותו בחום הזה, בתחתונים, שוכב על המיטה וצופה בטלוויזיה. הוא בגרביים אדומים עם נקודות לבנות. הוא קם מהמיטה ויוצא משדה ההצצה שלי. הוא חוזר, ניגש לחלון, משרבב את הראש, אני בערך מטר ממנו, אם הוא מסתובב הוא מביט ישר בעיני. לדירות בבית־מלון זה אין מרפסות. החלון הוא המרפסת, חלון צרפתי. לכל דבר מסוגנן קוראים כאן צרפתי. אני חושב שהוא בן ארבעים וחמש בערך. יכול להיות שיש לו כאן, במנהטן, ארבע־חמש כתובות כאלה. כל יום הוא מבקר אצל אשה אחרת, מרביץ לה, היא צועקת, הוא צועק. אחרי־כן, אולי, הוא יושב עם הגבר שלו על מיטה מול טלוויזיה. הגבר שלו מחבק אותו ביד אחת. הם רטובים. מאוורר כבד מצנן אותם. והוא מספר לו על מסלול ההכאות שלו, והגבר שלו אומר לו, תן להן את המכה ישר בעצם, אל תפחד, ישר בעצם, זה מה שהן רוצות לקבל מאבא־סוכר שלהן, הן, אתה יודע, אוהבות את אבא־סוכר שהיה רע לאמא וטוב להן, ועכשיו הן גדולות, והן עכשיו אמא, ועכשיו אבא־סוכר עושה את זה להן. והגבר צוחק וגם הגבר שלו צוחק, ושניהם צוחקים דרך רעוּת. אחרי־כן הם מתלבשים ויורדים למטה לבאר לשתות.

עכשיו הוא קם כי היא חוזרת עם המצרכים מהמכולת של היווני. המצרכים בשקית נייר חומה, ודרך המראָה אני רואה אותה נשענת על הדלת, ואני בטוח שהיא אומרת לו, אתה לא יודע מה מותק הביאה למותק. לח מאוד והאיפור נוזל על פניה. הוא חוזר לחלון, פניו אל תוך החדר, בונה את עצמו למצב של לוחם קאראטה. הוא קופץ אל מרכז החדר, צועק, קפיצה נוספת, תופש בשערה, גורר אותה, נשאר עם הפאה שלה בידו, מנופף את הפאה. היא נופלת על השטיח, ראש הקש שלה רטוב מלחות, והיא אומרת, פעם נוספת, מה מותק הביאה למותק.

בעל המלון אומר לי שהיא גברת מהוגנת שמשלמת שכר דירה בזמן. הגבר חוזר על דבריה, מה מותק הביאה למותק, פעם ועוד פעם. אני רואה רק את גבו. ובפעם הרביעית היא אומרת, לא, בשם ישו, לא, אני לא יעשה את זה יותר. והוא אומר, ככה מדברים לג’ון סמית?! אני לא קולט את השם, אבל זהו שם כלשהו. והוא אומר, ככה מדברים לג’ון סמית?! ועכשיו הוא מתחיל לצעוק, ככה מדברים לג’ון סמית?! את שכחת מי את ומי ג’ון סמית, מה מותק הביאה למותק, תגידי, תודה ג’ון סמית שאתה מואיל להרביץ לי, תגידי תודה, תודה, תודה. והאשה, עדיין על השטיח, שקית המצרכים החומה בידה, הזיעה והלחות מדבללים את שער הקש שלה, אומרת, תודה ג’ון סמית, תודה, תודה, תודה. הגבר צועק, תודה מה, תולעת, תודה מה?! והאשה אומרת, שבאת, והגבר צועק, שבאת מה, שבאת מה? האשה אומרת שבאת אתה יודע מה, שבאת אתה יודע מה. והגבר צועק, ג’ון סמית לא יודע אתה יודע מה, ג’ון סמית רוצה לשמוע בדיוק בשביל מה ג’ון סמית בא. ואז היא אומרת, להכות אותי, להכות אותי. ואז הגבר קופץ על המיטה ומתחיל לצחוק. היא לא יודעת אם גם לה מותר לצחוק. היא גם לא יודעת אם מותר לה לקום. היא נשארת על השטיח ומביטה בו. לאחר דקה היא מתחילה לצחוק, התחלה נמוכה, ואז הוא אומר לה, תני לי יותר מזה, ואז היא צוחקת עד שהיא גועה.

בדירה השלישית משמאל, מתגורר הצייר היהודי מואיז סוייאר. בבוקר אני שואל אותו אם שמע משהו. לא, הוא אומר, אני זקן, לא שמעתי, מה היה כבר לשמוע? ואני אומר לו, לא היה שום דבר לשמוע. ובערב מבקרת אצלה אשה. על־פי הלבוש היא לא ממנהטן, אפילו שבמנהטן לובשים כל מיני דברים. האשה מכינה לאורחת ולעצמה ארוחת ערב. הן יושבות לשולחן שליד הטלוויזיה. הטלוויזיה, בגבן, פתוחה, ואני רואה את התמונות רצות. עכשיו האורחת אומרת לה משהו. היא, בתגובה, מחייכת. האורחת קמה ומדגימה בתנועות מוגזמות תנועות של מישהו עליו הן מדברות ושאותן התקשתה לתאר במלים. מהתנועות, אני מבין שמדובר בזבן המנסה למכור כובע או קישוט שיער. אני צודק, בזה המדובר. שתי הנשים קמות וניגשות למראָה. האורחת מסייעת בעדינות לאשה להסיר את פאתה הצהובה ולהתקין פאה אחרת, שחורה. האשה בודקת את מראֶהָ החדש, סבה על צִדה, צוחקת. אני לא שומע מה הן אומרות, כי הטלוויזיה פתוחה כמעט עד הסוף. האורחת שמה לב לכך ומנמיכה את הקול. האורחת אומרת שהיא הולכת. האשה לוחצת את ידה, משהה את הלחיצה, מחבקת אותה בידה השמאלית. הן מתנתקות. האורחת הולכת. האשה חוזרת למראָה, מושכת כיסא, מתיישבת, בוחנת את פניה. אחרי־כן היא מורידה ראשה לשולחן, ידיה שמוטות, והיא שרה בקול רם במיוחד שיר עם: ג’וני עכשיו שט בנהר /ג’וני יגיע רחוק /הנערה בגדה השנייה מנופפת לו, ג’וני היזהר! /ג’וני יגיע רחוק /לכאן בטוח לא יחזור /ג’וני עכשיו שט בנהר.

ביום שני בבוקר הצייר מואיז סוייאר מת. המנקה השחורה פלטה צעקה. אנשים יצאו למסדרון. סוייאר גר בצ’לסי הוטל עשרות שנים. גם הדלת של האשה פתוחה. היא גוחנת החוצה כשמאחוריה ג’ון סמית. עכשיו ג’ון סמית מגולח למשעי ומסורק ונראה כמו פרסומת לאמריקה שקמה בבוקר רעננה כדי להרוויח ביושר את לחמה. מואיז סוייאר, איש קטן קומה, צייר אותו ציור במשך עשרות שנים. גם אחיו, רפאל סוייאר, מצייר כל חייו ציור אחד. ועכשיו, מוּטל על המיטה, סוייאר נראה כמו ילד קטן, ומהפרוזדור אפשר לראות בדים גמורים ולא גמורים, דמויות, נערות, קצת טבע דומם, סצינות רחוב. ג’ון סמית יוצא מהדירה, האשה מפנה את הפתח, הוא יוצא, היא שבה ותופסת את הפתח. ג’ון סמית לובש חליפה כחולה קלה, בידו תיק מזוודה שחור, חוצה את הפרוזדור לכיוון המעלית. האנשים מתפזרים, ואני רוצה להגיד לאשה שנשארה בפתח, מה מותק הביאה למותק, אבל אני לא אומר שום דבר מהסוג הזה. אני לא רוצה שהיא תחזור לחדרה, שהדלת תיסגר. אני רוצה אותה בחוץ, בפרוזדור, מחוץ לפינת השעשועים שלה. היא נשארת בחוץ. עכשיו אני אומר לה, האודי, יש לך ראש חדש, ואני מחייך. כן, היא אומרת, ראש חדש, שחור, ונוגעת בפאתה. אני רוצה להגיד לה שאני שומע בלילה את המכות, אבל אני לא אומר שום דבר מהסוג הזה. אני רוצה לשאול אותה מה ג’ון סמית מחזיק בתיק מזוודה, אבל אני אומר לה, סוייאר, זה שמת, היה צייר יהודי מפורסם. והיא אומרת, כן, שלום, וסוגרת את הדלת.

ובערב יורד מהשמיים אד על העיר. המלון מוקף אוויר שצבעו חום־סגלגל. האוויר מבודד את המלון. סמי דייוויס מחליף הערב את ג’וני קארסון ומארח את השחקן שמשחק את קינג קונג בקינג קונג החדש. סמי דייוויס משתגע מצחוק, והוא מבריק כאילו משחו אותו בשומן אווזים. אני יוצא לעמדת ההצצה שלי בחלון. האשה יושבת מול הטלוויזיה שלה, שעל ערוץ אחר משלי. אני חושב שג’ון סמית לא יחזור לעולם. הוא יצא עם תיק המזוודה לברוקלין ושם הלך לאיבוד, או שהוא אצל הגבר שלו, שלא מרשה לו יותר לצאת לציד. אני זוכר סרט על איש משפחה למופת המשׂתכר למחייתו כרוצח שכיר, והחי בשני עולמות. ג’ון סמית נראה מתאים מאוד לתבנית הזאת. ייתכן שהוא גמר, לפחות באופן זמני, את הסיבוב הזה בחייו, והוא עכשיו בשקט לבד בדירה, אוכל עוף בגריל בעמידה מעל לכיור, עושה כפיפות לפני השינה, מתקפל במיטה וברגע שהוא נרדם הוא חדל לחלום.

עכשיו האשה קמה, מַשירה את שׂמלתה על־ידי שחרור הכתפיות, הברכיים שלה מחודדות ואצבעות הרגליים ארוכות במיוחד, יד שמאל נטויה בקשיוּת כאילו נשברה פעם ולא אוחתה כראוי. היא נכנסת לעומק הדירה, חוזרת עם פחית בירה, יוצאת לחלון ומביטה בשמיים החומים־סגולים. מהמרחק הזה אני יכול להריח אותה. ברווח שבין ידה השמאלית לגופה, אני רואה מכשיר הקלטה חדיש תופש למשך עשרים שניות את מסך הטלוויזיה שלה. היא מסתובבת ומביטה במכשיר ההקלטה הנמוג לאיטו מהמסך, והמפנה מקומו לנערה הרוכבת על סוס, שׂערה מתבדר ברוח, בעמק קטן ירקרק, כשבעומק התמונה פרות מלחכות עשב. בערך בשתים־עשרה, ג’ון סמית נכנס. האשה אומרת לו שלום, הוא מלטף בעדינות את פניה, מעביר יד על שׂער הקש שלה. היא נעלמת בעומק הדירה. הוא מתפשט לאט, מקפל בקפדנות את בגדיו, תולה אותם בארון, נשאר בגרביים שחורים המתוחים כמעט עד ברכיו. האשה חוזרת עם פחית בירה בשבילו. הם פונים לחלון. נשענים על מעקהו, כך שמחצית גופם משורבבת החוצה. זה כשש דקות שאני שומע בדיוק את שיחתם. ג’ון סמית מספר לה על הקורות אותו במשך היום. מה הוא אמר למישהו, מה מישהו אמר לו. מפעם בפעם, הוא צוחק תוך סיפורו. הוא מצחיק אותה והיא צוחקת. היא אומרת שהיא לא עשתה היום שום דבר. הוא נושק בהטיית צד על לחייה, והיא מושיטה לו את לחייה. אני נמצא מטר וחצי מעליהם, חלון מעל חלון, חגורת החלון מפרידה בינינו. אם יתאמצו ויפשטו צוואר, יראו אותי. אני בהטיה קלה כלפי חוץ, רואה אותם. ג’ון סמית אומר לה, אני צריך מחר לנסוע לסיראקיוז. האשה אומרת, כן. אני יודעת, אתה כבר לא תחזור. וג’ון סמית אומר, כן, אני חושב. והאשה אומרת, תמיד רצית לנסוע לאיזה מקום ולהתחיל מהתחלה, לא? וג’ון סמית אומר, כן, אני חושב. והאשה אומרת, מקום חדש, בלי המחלה של מה מותק הביאה למותק. וג’ון סמית אומר, כן, בלי זה, והאשה אומרת, איך שלא יהיה, אני תמיד פה. האשה חזרה לפנים הדירה, וג’ון סמית אמר לאוויר, כן, מותק, אַת האלופה.",ספרות עברית חדשה
אדם ברוך,ממתקים למתוקתי,"כשתחב את כפות רגליו לסנדלי הקש המסוגננים הבחין שהווריד המשתרג על רגלו השמאלית מכחיל. העביר כרית אצבע לאורך הווריד כשהוא מביט בעצמו במראה מוארכת שניצבה על רצפת החדר. בחוץ, צהריים מאוחרים נחו על מינכן והוא ניחש שהגן האנגלי הגדול והירוק המעטר את העיר מעולף ומתעלף עכשיו, הדשאים נצמדים לקרקע והתנועה בעצים מתמעטת. לפנות ערב יֵצא מדירתו, ילך קצת ברחוב המרוצף אבנים גדולות המתאימות למסע כרכרות. בקצה הרחוב ימתין לרכבת העירונית, ולאחר נסיעה קצרה יֵרד ליד בית דירות ענקי ומשמים שחזיתו צהבה עם השנים. גברת פישר תענה לצלצולו בטלפון הבניין. ולאחר כרבע שעה, ישמור בזיכרונו את קול נקישת סנדלי הקש שלו ברצפת דירתה הקטנה של גברת פישר, שפיה נפער לכבוד גברותו. לאחר־מכן, גברת פישר תתרחץ ותגיש תה סיני בספלים קטנים וכריכים מצופי קינמון וסומסום, ותביט בו, ישובה מעבר לשולחן קטן, מלהגת קצת על ענייני יום־יום סתמיים. כשעה וחצי תעבור מרגע כניסתו, ובפתח הדירה, מחבקת את מותניו, תלבושתה מתוקנת, הוא יפרע קצת את שערה, וגברת פישר תאמר, תשמור על עצמך, והוא יֵצא מהדירה, יֵרד במעלית, יֵצא את בית הדירות, יחצה מגרש משחקים חשוף ומכוער, יפנה לכיוון מרכז מינכן הישנה, ולאחר כשלוש מאות מטרים ייכנס לבית־קפה שלו קומה עליונה קטנה שכולה חלונות. ובדרך לבית־הקפה, כשיעבור ליד חלון חברת התעופה המעסיקה את גברת פישר לא יימנע מלהשהות קצת את מבטו על סמלהּ הגא של החברה שאותיות שמה משולבות זו בזו. לעתים, לא יצליח לדחות את המחשבה על חיים משותפים עם גברת פישר ועל השתקעות גמורה בגרמניה, ואז יסיע את מבטו על דירתה הקטנה, יבחין בחפצים אחדים מהודרים המעידים על גברת פישר שהיא כנמלה החרוצה החוסכת לעצמה. ואז, מושפל על־ידי מחשבתו יתחב עצמו בכוח לתוכה עד שתפעה בקול ותקל על עצמה בתנועת גוף.

היהודים שבין יושבי בית־הקפה מכירים אותו ויש מי שיניע ראש לכבודו או יקרא שלום לעברו. המלצר ישתהה ליד שולחנו, שותק, מעביר את משקל גופו מרגל לרגל ואולי ישאל, משהו מיוחד היום? האיש יפטור אותו במנוד־ראש סתמי כזה הדורש מיומנות הנצברת מישיבה בת שנים בבתי־קפה.

המלצר אמר, הקנצלר עכשיו אצלכם בישראל, רואים אותו בטלוויזיה. והוא אמר, כן, נכון, אבל עכשיו אני כבר לא בתמונה, יצאתי מזה, אני כבר לא בעניינים. והמלצר אמר, בכל־זאת, והוא, מֵישיר לראשונה מבט בעיניו של המלצר, אמר, מה בכל־זאת?! בכל־זאת שום דבר, אני עכשיו בן אדם פרטי לגמרי. הגרמנית שבפיו היתה משובחת, ולעתים ניתן היה להבחין שהוא מתגאה בכך. המלצר, שנתקף התעקשות משונה, אמר, כלומר, אפשר לומר שעכשיו הוא לגמרי גרמני, מה? והוא, נוקט לשון ספרותית גבוהה להקניט קצת את המלצר, אמר, כן, לחלוטין, אם יורשה לי ואם אין בכך בדל יוהרה.


לאחר שירות בן כעשר שנים בגרמניה, פרש לחלוטין מהשירות הישראלי. השנתיים האחרונות היו כרוכות בקשיים עם האנשים בתל־אביב. כשסיים את פגישת הסיכום עם האנשים, שהתקיימה בתל־אביב, אמר לו אחד מהם, תבין אותנו, זה פשוט מאוד, תבין, השנים האלה שמה פשוט עשו אותך גרמני, גרמני מדי, והוסיף תוך צחוק רך, כל־כך גרמני שכבר כמה שנים שאנחנו לא רואים אותך בדיוק אחד משלנו.

הוא עשה ימים אחדים בתל־אביב שהיתה זרה לו. וימים אחדים עשה עם אמו, תושבת עיר קטנה שקבלנים הגביהו בכוח את מרכזה. אמו שאלה אם בדעתו להישאר בגרמניה, ומתוך נעימת דבריה יכול היה להבין שלא יהיה בלבה עליו אם יבחר בגרמניה. הוא הכיר לה תודה על שוויון־הנפש שלה כלפיו. בשעות הבוקר המאוחרות ישב בבית־קפה, קרא עיתון, עקב קצת אחרי תנועת החיים שסביבו, נתקף לאות ומין חוסר פשר. הפרישה מהשירות הותירה בו טעם לא ברור שכמעט התפוגג תוך שהותו בישראל. בשדה־התעופה, בדרכו לגרמניה, נפרד מאמו. נרעש קצת מהידיעה שגם מותה לא יותיר בו סימנים קשים.


ביקור הקנצלר בישראל העיר בו זיכרון חד, מדויק, והוא זיהה בזיכרון זה מידה גדולה של געגועים. התקשה להבין מדוע זה דברי המלצר הם שהעירו את הזיכרון, ולא תמונות הטלוויזיה הגרמנית ששודרו מישראל. התמיהה פינתה מקום לתמונות האנשים שבתל־אביב. דיוקנאות מטושטשים קצת, קולותיהם גבוהים במיוחד. אנשים המסרבים להתענג על הדברים הפשוטים. תוך כך, החזיק לעצמו טובה על כך שנימוסיו משובחים משלהם ושטעמו טוב משלהם. והנה, באחת, כפי שיישרף סרט צילום שנחשף לאור, נשרפו תמונות האנשים התל־אביביים האלה שבעיני דמיונו. ולשניות אחדות פשטה בו אותה אינטנסיביות מימי שירותו, וגופו רעד קצת כפעולת שרירים בלתי־רצונית.

המלצר פנה לשולחן אחר. בית־הקפה התמלא, התרוקן והתמלא, והוא בוהה בתנועה הסתמית הזו, ביקש למצוא עצמו באחד מספריהם של גראס ובֶּל אותם הכיר היכרות יפה ומנומקת שמקורה קריאה מזדהה. וכבר מצא עצמו מדבר עם עצמו גרמנית ספרותית, משנה טעמים ומשנה דמויות, ופעם אחת אמר לנפשו עקורה אַת, ופעם אחת פיזם לעצמו ממתקים למתוקתי, פזמון שקלט מתחנת השידור האמריקנית. עיכב עצמו בבית־הקפה עוד קצת, ויצא.

מאז ראשית היכרותם גברת פישר לא ראתה אותו פעמיים באותו יום. מאוד נעמה לה התערותו הטובה בגרמניה. לעתים שוחחו בטלפון בשעות הלילה המוקדמות. ואותו יום בשעת ערב מאוחרת כשביקש לבקרה שנית, נרעשה קצת. מיד התעשתה והשמיעה קולות צחוק סתמיים וטובים.

הניח עצמו לרוחב מיטתה, עיניו פוגשות את עיני הקנצלר שמילא את המסך. מרגרט, אמר, כשהקנצלר פינה את המסך, אני חושב שאני נשאר בגרמניה. האשה שתקה כמבקשת ממנו שירחיב את הדיבור. גופה התרונן מעצמו. באור הכחלחל של הטלוויזיה הבחינה בווריד המשתרג על רגלו השמאלית. התגלגלה לעברו, מעבירה לשון לחה לאורך הווריד. הוא הסב אליה את פניו ואמר, אני בן חמישים ואחת. השתהה והוסיף, יש אלמנט פארודי בתמונת עצמנו עכשיו, לא? משהבחין שאין היא יורדת לסוף דעתו, הוקל לו. שיקע ראשו בשקע צווארה, חיבק את גופה, נרדם מופתע מכך שלבו לא גס בה. האשה, נזהרת שלא להפריע את שנתו, פירקה בעדינות את אחיזתו. קמה ונכנסה לקיטון קטן שנוּרה חשופה משתלשלת מתקרתו, ושם העלתה על גופה ביריות שחורות, גרבי ניילון, תחתונית מרושתת, הציתה סיגריה, התיישבה על שרפרף מוגבה, החוותה קידה לקהל נעלם ואמרה, מֶדאם זה־מסייה.
",ספרות עברית חדשה
אדם ברוך,סדין אדום,"האשה עומדת מול מראת השולחן בוחנת את פניה, מעבירה שתי אצבעות מרקותיה אל סנטרה, מותחת באצבעותיה את עור הסנטר, הודפת בשר אל שטח הלסתות. מהחצר יוצאת מרפסת ברזל קטנה המחוברת בקצה הימני לסולם מדרגות־חירום. לגדר המרפסת מהודק שלט ניאון שאותיותיו הצבעוניות מתחלפות בזמנים קצובים ובמהירות. בתשובה לשאלת האשה, האיש אמר, אני בודק וריד שכאילו יוצא לי מתוך הרגל, אני חושב שזה בגלל המעבר לנעליים חצאיות מנעלי הצבא הגבוהות. והאשה אמרה, הלוואי שזה יישאר הסימן היחיד מכל העסק הזה.

האיש קם וניגש לאשה, הביט בה מבעד למראת השולחן ואמר, קראתי בעיתון שהגיע אתמול בלילה מהארץ שמשה דיין אמר שלא אכפת לו שיפרסמו עכשיו את דוּח ועדת אגרנט, מה את אומרת? והאשה, מחזירה לו מבט דרך המראה, אמרה, מה אני אומרת… אני אומרת שזו מתיחה… עוד מתיחה אחת… ואני אומרת שמה שלא יהיה, אני אתך. האיש שתק, ולאחר שניות אחדות האשה אמרה, זה לא הרבה, מה? והאיש אמר, אין מה לעשות, יש לנו רק אחד את השני, והאשה, מאפרת את עיניה, אמרה, זה לא הרבה, מה? ואחרי־כן הוסיפה, אתה יכול להגיד לאנשים שאתה רואה היום, אם הם בכלל יודעים על העניין, שעוד מעט מפרסמים את ועדת אגרנט, ושאתה מצדך מחכה לזה, ותראה להם את העיתון, כי אנשים, אתה יודע, מאמינים לעיתון, תראה להם. והאיש אמר, יכול להיות שאת צודקת, הם ישראלים לשעבר, נראה להם את העיתון, שמרתי אותו באיזה מקום, מתי את חוזרת? והאשה אמרה, אם אני מתחילה בתשע בבוקר, בלי הפסקת צהריים, אז אני חוזרת בערך בארבע, עם כל הנסיעות… הם ישראלים לשעבר, מה? והאיש אמר, כן, בעלי העסק ישראלים, את יודעת… רוב האנשים שפניתי אליהם לעבודה הם ישראלים, ותמיד יש מישהו שזוכר איכשהו את השם שלך מיום כיפור, מאיזה עיתון, רדיו, מאמר או ידיעה… ואז הוא אומר משהו כמו, בן־דור, והוא כאילו לועס את השם שלי במוח שלו, ואומר בן־דור, אתה לא אלוף־משנה בן־דור מהמלחמה?… ואז אני יודע שאני גמור, ואני לא יכול לספר שלמדתי ניהול וכל זה ושיש לי הכשרה… או שהאמת האמיתית קבורה בוועדת אגרנט… ושמה שקרה בעצם לא קרה, או שבעצם הייתי יכול להישאר עד היום בצבא, ושמי שעזב זה אני.

האשה קמה משולחן האיפור, חיבקה אותו, וכששׂפתיו סמוכות לאוזנה אמר, גברת בן־דור, הקטן נכנס לי לבטן מרוב בושה, והאשה, מלטפת את שׂער הכסף שלו, אמרה, בן־דור, הלוואי שהאמת עוד תמצא אותנו על הרגליים שלנו, ולא עשרה מטר באדמה. האיש השתחרר בעדינות מחיבוקה ואמר, זה לא יקרה, זה רק דיבורים, לא יפרסמו את ועדת אגרנט.


ביציאה ממלון וושינגטון התעכבו לדקות אחדות. הארבעה במאי 81' היה יום שני ניו־יורקי יפה, 17 מעלות, דגנים לברית־המועצות, נשיא מחלים, מעקב צמוד אחר דרום לבנון. אל""מ (מיל') בן־דור נפרד מאשתו, עמליה בן־דור. בקרון התחתית, בדרכו לאחים סם וג’רי שיינפלד, רמת־גנים לשעבר, בני שלושים וארבע–שלושים ושש, יצואני ויבואני מכשירי אלקטרוניקה, הוציא בן־דור את קטע העיתון וקרא בפעם המאה את הידיעה שמשה דיין אינו מתנגד לפרסום דוּח ועדת אגרנט. שנאה פשטה על עיגול ראשו של בן־דור. השנה הזאת היא השנה הקשה ביותר מבין השמונה שעברו מאז המלחמה. “עמליה מתפרקת”, אמר לעצמו, ופתאום תפס, ולא בפעם הראשונה, ששׂפתיו נעות וקולו נשמע, השתתק ושם לב שהוא מסתיר את פיו בכף ידו כפי שיעשו אנשים ששריריהם בוגדים בהם. הם לא יפרסמו את דוח אגרנט, אמר לעצמו, אין סיכוי, אני מכיר אותם, אין סיכוי. קיפל את העיתון בזהירות והניח אותו בכיס הפנימי של החליפה החומה־בהירה, ואמר לעצמו, עכשיו אתה כאן, בניו־יורק, בברוקלין, ואתה מועמד למשׂרת מנהל שיווק אצל חצי־ישראלים יבואני אלקטרוניקה, זהו, זה מה שאתה עכשיו, בלי תעלה, טנקים, יום כיפור, זעירא, אגרנט, מנהל שיווק וזהו. שם לב שהוא שוב מדבר לעצמו וסכר את פיו בידו.

הפגישה עם האחים שיינפלד נמשכה כחצי שעה.


בן־דור, אמרה עמליה, בן־דור, מה היה שם? ובן־דור, יודע שהאומללה קוראת לו בן־דור כשהיא יודעת את התשובה, אמר, אותו סיפור. ועמליה שאלה, פטריוטים? ובן־דור, שוכב בבגדיו במיטה הממלאת את החדר של מלון וושינגטון שממנו נמשכים מטבחון, חדר שירותים וחדר אמבטיה קטן, אמר, גוש אמונים… תורמים לגוש אמונים, קבלות במסגרת על הקיר… הייתי מזחיל אותם, זה מה שהייתי… את מאמינה לי, תורמים לגוש אמונים… אל“מ בן־דור, הם אומרים לי, אתה לא מהעניין ההוא בחווה הסינית או ברפידים או בלקקן, או משהו כזה? ואני אומר להם, כן, משהו כזה, אבל האמת אחרת ומשה דיין אמר שמצִדו שיפרסמו את דוּח אגרנט, אני אומר להם, והביצים שורפות אותי מבושה, ואז כל מיני דברים ייראו אחרת, תאמינו לי!… ואת מבינה, אני אומר להם, תאמינו לי!… אני?!… שני יוצמכים שראו צבא דרך אפסנאות או הרבנות הצבאית, וחוץ מזה, אני אומר להם שלמדתי ניהול מטעם הצבא, ויש להם על הקיר מין תעודת תושב־חבר באיזו התנחלות, לא להאמין… והם מכירים את השם שלי, אל”מ בן־דור, מהכיוון השלילי, ואחד מהם, דווקא זה הצעיר, פרסומת לאפטר־שייב, אומר לי שהחברה שלהם, ושאני יתקן אותו אם הוא טועה, יכולה לסבול מזה שהיא תעסיק אותי, כי אני קשור לפאשלה של יום כיפור… והמלה פאשלה יוצאת כאילו זה שם חדש של סבון נשים חדש… והוא אומר תקן אותי אם אני טועה, כמו באיזה סרט טלוויזיה שהוא בטח ראה… ואת יודעת מה, עמליה, את שומעת… אני שתקתי, ואני אפילו ניסיתי להסביר לו למה בעצם זה טוב בשבילם שאני יעבוד אצלהם וכל זה, וסיפרתי שלמדתי מטעם הצבא ניהול וכל זה… ואפילו נשמעתי לעצמי מאוד הגיוני, מאוד מאוד הגיוני, והם שתקו, ואמרתי לעצמי, אל תפסיק, תמשיך לדבר, אל תפסיק, כל הזמן תדבר, כמו עם פצוע שעומד לאבד את ההכרה, ולא הפסקתי לדבר, וסיפרתי לשני הסמלי־דת האלה על קורס הניהול שעברתי, וגם סיפרתי להם על צה""ל ועל המלחמה ועל מה שקרה, את כל האמת, והזכרתי שמות, גם שמות שהם מכירים, את גורודיש ואת קלמן ואחרים, ועוד שמות, ולא הפסקתי לדבר… ואז השני אמר לי, באמצע שאני מדבר, הוא אמר משהו כמו הלקוחות שלנו ישראלים ואתה מזוהה עם הפאשלה, אז תשכנע אותנו… ואני הייתי כבר בטוח שאני משכנע, ואמרתי לעצמי, אל תאבד את ההכרה, זה שני ילדים שרוצים למכור אלקטרוניקה ואתה מבקש עבודה וכל זה, והם, שיהיו בריאים לאמא שלהם, תורמים לגוש אמונים וכל זה… ואחד מהם אמר שהיה בין המארגנים בזמנו לקבלת פנים פה לאריק שרון, בן־אדם גדול וכל זה, ואז השני שאל אותי איך זה שאנחנו חיים בבית־מלון, ואני אמרתי לו שזה פשוט נוח, והוא אמר משהו כמו, אני מבין, אני מבין… מהשאלות עלייך, עמליה, ועל מה שאת עושה פה איכשהו יצאתי, והראיתי להם את העיתון עם משה דיין וּועדת אגרנט… שמצדו יפרסמו… והם אמרו שראו את זה, כי הם חתומים על עיתון מהארץ.. אבל, עמליה, יותר מזה כבר לא יכולתי להמשיך לדבר… וכשהראשון שאל מתי הייתי פעם אחרונה בארץ, אמרתי לו שלפני שמונה שנים, ואז הוא שאל, מאז המלחמה לא היית?! ואמרתי, כן, מהמלחמה לא הייתי, ואז הראשון, שמעל לראש שלו תמונה שלו עם אריק שרון בדירה בניו־יורק, שואל אותי, איך אתה מסביר את זה? שמונה שנים לא להיות בארץ? ולפני שאני פותח את הפה, הוא מספר לי שלא עוברת חצי שנה בלי שהוא בארץ… ואז, את מבינה, ראיתי רק אדום מול העיניים.


עמליה ישבה ליד שולחן האיפור, כפות רגליה מואדמות, נתונות בסיר מלא מים חמים וקצף סבון, פניה אל בעלה, ולא אל מראת השולחן, מנמיכה וחוזרת ומגביהה את קול הטלוויזיה המעבירה את חדשות החוץ של השעה שש, מזהה מטוסים ישראליים בשמי דרום לבנון, ומזהה כתב המדווח מהשטח, ושואלת, זה ג’יי בושינסקי, בן־דור? והוא אמר לה, אבל זה שהיה מקודם זה יאנוש. שלט פרסומת הניאון הצמוד למרפסת מופעל על־ידי שעון אוטומטי והבזקי האדום, הצהוב והכחול זורים אדום, כחול וצהוב על קירות הטפטים של החדר הזה שבמלון וושינגטון. אל תדאגי, אמר בן־דור, לא תהיה מלחמה, זה עסק מאוד מאוד מבוקר הדרום־לבנון הזה. עמליה כיבתה את הטלוויזיה והפנתה את מלוא גופה לעבר בעלה. חייכה אליו, והוא אמר, את מבינה אותי? יכולתי לתת לשני הסמלי־דת האלה רשימה שלמה של אנשים שלנו שנשארו בחוץ ארבע וחמש ושמונה שנים, אבל הרגשתי כבר כמו דפקטיבי, אבל בכל־זאת אמרתי להם משהו כמו אני חוזר לארץ רק נקי!… והבושה הכי גדולה היא שרציתי, כשאמרתי את זה, שהם יעריכו אותי ויתנו לי את הג’וב, ואז, אחד מהם אמר משהו כמו החיים זה פשרה אחת גדולה… ואחרי־כן משהו כמו תבין אותנו.

עמליה שבה והדליקה את הטלוויזיה שהקרינה גרסת מקור של זה הסוד שלי, התפשטה לאט, ניקתה בעזרת מגבת נייר את שאריות המשחה הלבנה שעל פניה, טפחה קלות על בטנה ונכנסה למיטה. ובן־דור המשיך, ראיתי רק אדום, את מבינה, ומשה דיין הרי לא מתכוון לזה ברצינות שיפרסמו את ועדת אגרנט. ויש לי רק אותך, ואני יכול להתעלף אצלך על הגב… אבל יותר מזה את לא יכולה, והם לא יפרסמו את הדוּח. עמליה שכבה בתחתונים ובחזייה, עיניה פקוחות, כשבן־דור, בנעליו ובמכנסי חליפה חומים נצמד לצִדה, נרדם, פיו מדיף סיגריות. היא ליטפה את שׂער הכסף שלו, חלצה את נעליו, פשטה את מכנסי החליפה, כיבתה את הטלוויזיה, וחיבקה את ראשו. הוא פקח את עיניו ואמר, מחר אני מתקשר לזעירא לארץ, ואם הוא אומר שמפרסמים את הדוּח של אגרנט, אני בא לארץ, מה את אומרת? ועמליה, שהיטיבה עבורו את מגע גופו בגופה, אמרה, בטח, בטח, זה גם מה שאני אומרת. והאיש, מגביה מעט את גופו בעזרת מרפקו, שאל, יש לך ספק? את חושבת שאני נהנה מזה? שמונה שנים? אז תדעי לך שאם זעירא אומר בסדר, אז אתי זה בסדר, תאמיני לי. ועמליה, ראשו בכתפה ופניה לא אליו, שאלה, ואם זה רק חצי־בסדר… ואם אתה מבין ממנו שרק חצי־בסדר, מה אז? והוא אמר, את מתכוונת אם אי־אפשר לחזור מה שנקרא בראש מורם, אבל בהתגנבות יחידים כן? תקרא לזה איך שאתה רוצה, היא ענתה. גם התגנבות יחידים, הוא אמר, אם זעירא אומר שכן, אז כן… הרי אני לא מחכה למודעה בניו־יורק טיימס בן־דור בוא, המולדת מבקשת סליחה!… רק שיפרסמו את ועדת אגרנט. זה יספיק… אבל מה, לא יפרסמו, רק מותחים אותנו… הנה, חיפשתי משהו נוסף לידיעה שדיין אמר, חיפשתי איזה מאמר, מאמר מערכת, מכתב למערכת, אין, שקט מקיר לקיר.

הוא חזר ונח על המיטה, ראשו על כתף האשה, רגלו על ירכה, בטנו בשיפולי גבה, הבל פיו על לחיה, כף ידו מכסה את כף ידה, מנסה לשלב אצבעות. עמליה הושיטה יד והדליקה את הטלוויזיה. לא נתקבלה תמונה ברורה. כדוריות כסף ריצדו על המסך עד שזה התחדד ונתקבלה תמונה של פרבר אמריקני מטופח. ועמליה אמרה, זה מזכיר לי את נווה מגן. בן־דור הגביה עצמו מעליה, כיבה את המכשיר ואמר, רק שלא נתחיל להשתגע, טוב?! כיבה את האור והחל להפריד בין ברכיה. לאחר שניות אחדות משך ידיו, הצטנף, ברכיו אסופות אל בטנו. וכשראתה שנרדם, הדליקה את הטלוויזיה ללא קול, רק תמונה רודפת תמונה. והיא בודה בלבה את סיפור המעשה הקולנועי שלפניה.",ספרות עברית חדשה
אדם ברוך,סטרץ',"גבר כבן חמישים מקפל בזהירות גרביים ולבנים ומניח אותם במזוודת עור חומה הנסגרת פעם ברוכסן ופעם בחגורת עור חיצונית. הגרביים צבעוניים והוא ממשמש אותם, מריח את עור המזוודה, קולט במעורפל את הצורות המודפסות על הגרביים, מעוינים, משולשים, מדי פעם מרים ראשו מהמזוודה ומביט מבעד לחלון. החדר כמעט ריק מרהיטים ובחדר הסמוך יושבים בכורסאות טלוויזיה אדמדמות אנשים והוא שומע את קולותיהם. בין האנשים אשה וילדה כבת עשר. מדי פעם הילדה ניגשת לפתח המשותף לשני החדרים ומביטה בו, בגבו. הוא שומע את צעדיה ואת נשימתה. רצפת החדרים מרוצפת שטיח ירקרק מחורץ סימני גרירה. הוא מסיים את האריזה והילדה רצה אליו וקוראת, אבא, מחבקת את מותניו והוא מחבק את ראשה ומביט מבעד לחלון. מן החלון, בשעת ערב זו, נשקף קטע של ברוקלין, אפור כחלחל מעורפל מתמשך עם כביש ראשי הנעלם מהעין ומתגלה לה, מנוקד בתאורת פרסומת. הילדה שבה ואמרה, אבא. ולאחר דקות אחדות האנשים קראו לילדה ויצאו איתה מהדירה, משאירים אותו ואת האשה.

האיש חיכה כחמש דקות ואז שרבב ראשו מהחלון, מתאמץ לראות את האנשים ואת הילדה יוצאים מפתח הבית. לאחר־מכן התיישב על השטיח הירקרק, לצד מזוודתו, העלה מכיס מקטורנו חפיסת שוקולד שעטיפתה מבטיחה חלב ודבש, ונגס נגיסה גסה, מקשיב לקולות הערב, צפירות, קריאות חלושות, צעדים על התקרה, טריקת דלתות, שידורי רדיו וטלוויזיה. כשסיים את חפיסת השוקולד עשה מעטיפתה מעין מטוס ושילח אותו בתנופה, מעבר לראשו, לאחור, דרך החלון. הרוח הקלה השיבה את המטוס אל פנים החדר. המטוס מסוחרר נחת במרכז החדר על השטיח הירקרק. האיש, עדיין יושב, טפח בכף יד פתוחה על בטנו, מתח רגליו וכופף עצמו במהירות שתיים־שלוש כפיפות לפנים, שורק אוויר ופניו מסמיקות מהמאמץ. לאחר־מכן ישב שעון על הקיר, כופף את רגלו לעבר בטנו ובכף ידו צחצח את נעלו השחורה. האשה בחדר הסמוך פתחה את הטלוויזיה. בשעת אחר צהריים זו הוקרנה אפיזודה מסדרה העוסקת בחיי רופאים ואחיות. האיש, שהכיר את הקולות, חייך לעצמו לשמע חילופי דברים בין גיבורי הסדרה. הוא צעק לעבר האשה שבחדר הסמוך, זאת ג’ני הבת־כלבה משבוע שעבר, לא? והאשה צעקה בתשובה, זאת מאה אחוז ג’ני הבת־כלבה, כן. האיש, עדיין שעון על הקיר, ממשיך להקשיב לקולות הסדרה, אומד בעיניו את המרחק שבינו למטוס השוקולד המונח על השטיח, התגלגל על צדו לעבר המטוס, לקח אותו, חזר לקיר, התיישב והטיל את המטוס דרך החלון, ממתין לשובו.

לאחר דקות אחדות צעק לאשה, אז הילדה תהיה בסדר, מה? האשה ענתה, מאה אחוז בסדר. האיש קם על רגליו ונכנס לחדר הסמוך, שתריסיו מוגפים. האשה, כבת ארבעים, רזה, בהירת שיער, הרימה מבטה מהמסך אליו, ואמרה, היא תהיה מאה אחוז בסדר. האיש, עומד בפתח החדר, אמר, לסמוך עלייך בעניין הזה, מה? האשה לא ענתה, והוא צעק, לסמוך עלייך?! האשה, מביטה במסך, אמרה לו בשקט, תעשה לעצמך טובה, אל תתחיל עם זה. האיש, עדיין עומד, טפח בכף יד פתוחה על בטנו פעמים אחדות. האשה אמרה בשקט, תפסיק עם הטפיחות המסריחות האלה. והאיש אמר, בסדר, בסדר, זה בורח לי מהידיים, את יודעת. והאשה אמרה, מאה אחוז, מאה אחוז, כשהיא מנסה לשפר את איכות הפרדת הצבעים של הטלוויזיה. והאיש, משים עצמו צוחק, אמר, זה דפוק, הוורוד כאן יוצא חום, את יודעת. האשה אמרה, מאה אחוז, מאה אחוז, ונשענה לאחור, מביטה בו ואומרת פעם נוספת, מאה אחוז. האיש קרב אליה והסמיך את אזור מותניו לכתפה. האשה עדיין יושבת, אמרה, אל תהיה חתיכת־מסטיק, והדפה אותו בעדינות. האיש אמר, חתיכת־מה? והיא אמרה, מסטיק, מאה אחוז מסטיק, ופניה לטלוויזיה. והאיש אמר, מסטיק?! והיא לא ענתה. האיש החל מלטף את ראשה ומעסה את שכמותיה, כשהוא פולט בשטף, אני נוסע, בסדר, הכול נגמר… הילדה מאה אחוז בסדר… אז עוד פעם אחת… להרגיש, פשוט להרגיש את זה… אל תרגיזי אותי. האשה, הודפת אותו, אמרה, לא להרגיז את אבא… להיות ילדה טובה של אבא, מה? האיש סטר לה, והאשה, צוחקת, אמרה, מאה אחוז, אני רק הולכת להסתדר, מאה אחוז. לאחר דקות אחדות חזרה, והאיש, אוחז בעורפה, דחף אותה בעדינות לעבר המיטה. היא צחקה ואמרה, כמו פעם? האיש לא ענה, ולאחר דקות אחדות, כשהוא שרוע, תקע את אצבעות רגליו במסעד המיטה התחתון ואחז בידיו את המסעד העליון. האשה אמרה, חזיר, מאה אחוז חזיר, חזיר בגרבי סטרץ' של דולר אחד, כשהיא מביטה בתקרה. והאיש, שורק אוויר, אמר, אני יהרוג אותך, והאשה אמרה, מאה אחוז, אבא יהרוג את מותק… מאה אחוז… בטח. והאיש, כפות רגליו גרובות, התגלגל על צדו, פניו למסך, שעליו התנועעו רופאים ואחיות, וצעק, דֶפק, איזה דֶפק, איזה דֶפק של דֶפק! והשתתק. האשה, מעבר לכתפו, משחקת בשער ראשה, מביטה במסך, אמרה, מאה אחוז דפק של דפק.

האיש אסף את ברכיו אל בטנו והחל מנמנם, כשעיניו פקוחות למחצה. גיבורי הסדרה ריצדו מול עיניו. וכשהוא מותח את גרביו נתחלפה לו אחת הנשים שעל המסך באמו, ולפתע נתחלף לו ראשה בראש תרנגולת אדומה, והוא, קרא מזועזע, אוי! אוי! האשה טִלטלה את כתפו, והוא התעורר. מאה אחוז חלמת משהו, היא אמרה, מאה אחוז. האיש התיישב על קצה המיטה ואמר, חלמתי על אמא. מה חלמת, שאלה האשה, כשהיא מיטיבה את ישיבתה וצופה בטלוויזיה. והאיש אמר, חלמתי שאני מגיע לירושלים, ואמא שלי מחבקת ומנשקת אותי… ואחרי־כן היא בודקת אותי… את הגוף, ואת הבגדים, ואת המזוודה… והשכנים יוצאים לראות אותי, ואנחנו בשכונת בתי אונגרין, ואני עם זקן מלא וכיפה מתחת למגבעת… ובמקום גרבי הסטרץ' האלה יש לי גרבי צמר… וכשאני מכניס את היד לכיס, האצבעות תופסות קוביית סוכר קטנה, מלבנית, צוקר… ואנשים אומרים לי שלום ואני עונה להם והמלים שלהם בפי… לא שכחתי אותן… ואמא לא שואלת לא עליך ולא על הילדה, ואני מבין מזה שמבחינתה זה… אתם, את והילדה, בכלל לא היה… ואני חושב שהיא חכמה, בגלל זה, ובלבי אני מודה לה. והאשה צוחקת, פניה למסך, אמרה, והיא לא בודקת אם הבאת קפה או שעון או גרבי סטרץ'… שום דבר היא לא שואלת, מה… ככה היא מוחקת עשרים וחמש שנים, מה… הבן שלה שנסע תלמיד חכם ונהיה סתם ברוקר הימורים חוזר כאילו סתם אחרי יום, מה…

האשה הפסיקה לשניות אחדות. קולה היה צווחני מעט. את בשרה הרזה עטפה בשמיכה, ואמרה, כשהיא מצביעה על המסך, תראה את הג’ני הזאת, איך היא מסובבת את כולם. האיש לא ענה, והאשה אמרה, שם, בירושלים, אצל השחורים האלה, אין בכלל טלוויזיה, מה? יש תפילות, מה? והאיש, בגרביו ובתחתוניו, חזר ונשכב על המיטה, פניו אל המסך. האשה הציתה סיגריה ומיד החלה לאפר אותה לצלחת קרטון, שעליה שאריות עוגה, מפרידה באצבעה בין פירורי העוגה לאפר. האיש שאל, כמה עלה לי הז’קט החום והמכנסיים החומים? האשה אמרה, עשרים ותשעה דולר, למה? והאיש אמר, בירושלים, רק מהארבע מאות דולר של הביטוח יכולה משפחה שלמה לחיות, אם את שואלת אותי. האשה לא ענתה, והאיש ממשמש את שוקיו, שאל, שומעת אותי? האשה אמרה, מה שאני יודעת זה שבמטוס של חצות אתה נוסע לשם, בחזרה, לתמיד, בן חמישים, חיים חדשים… חיים חדשים בבתי אונגרין עם אמא. האשה צחקה כשאמרה זאת, ושדיה הקטנים, שבחשכה הזאת דמו לשדי נערה, נעו קצת ושמטו את השמיכה. האיש נגע בשדיה, חפן אותם, וכשהסמיך את שפתיו היא לא התנגדה אך גופה לא נעתר. הוא משך את ידו, משך עצמו לאחור והניח את פניו על בטנה ואמר, ארבע מאות דולר זה הרבה מאוד כסף שם, אם את שואלת אותי. והאשה אמרה, מה שאני בטוח יודעת זה שאתה בטוח נוסע עכשיו. האיש התרומם, התיישב, משך עליו את מכנסיו, נעל את נעליו, יצא לחדר הסמוך, ולאחר כמחצית השעה בה ישב ליד החלון, קרא לאשה ואמר, אני עומד לצאת. האשה נכנסה לחדר, לגופה חלוק ביתי סגלגל מודפס צורות גיאומטריות שקוויהן זהובים, וליוותה אותו לדלת היציאה.

ליד היציאה האיש הניח את מזוודתו וחיבק את האשה, שהביטה בעיניו שוות נפש. הוא הפשיל את חלוקה ונגע בערוותה. האשה לא נענתה, מביטה בדלת שמאחוריו. הוא ביקש לגעת פעם נוספת, ויתר, ויצא את הדירה.
",ספרות עברית חדשה
אדם ברוך,סמל-הדת איבד את הכיוון,"
השעה היתה חמש לפנות בוקר. בפעם האחרונה שראיתי את סמל־הדת קרישק, אפשר היה להריח את המים של התעלה. למים היה ריח חמצמץ־מתוק שהזכיר גזוז במכל זכוכית שקוף שעמד יותר מדי זמן בשמש. בחמש לפנות בוקר היתה הרעשה מצרית על האזור שבו התחפרנו. חמישה־ששה אנשים עמדו בשטח פתוח כשנשמעה השריקה הארוכה הזדונית הזאת, שבאה משום כיוון שאתה יכול לזהות תוך חצי־שנייה, שמקיפה את האוזן, הופכת לממשות, נקלטת על־ידי המוח המשדר את האיתות: לתפוס מחסה. השטח היה כמו מוגן בסוללת עפר גבוהה. שולי הסוללה, ברוחב עשרה מטרים, היו מנומרים בשוחות־יחיד חפורות, נמוכות, שפצעו את האדמה ונראו כמו גומות גדולות המחכות לשתילי עצי אקליפטוס או תאנה. אולי גומות גדולות מדי בשביל עצים אבל בדיוק בגודל המתאים לאדם רגיל השוכב כשרגליו אסופות אל בטנו וראשו מכווץ בין כתפיו.

סמל־הדת קרישק נפרד מהחבורה, החל לרוץ לשוחה שנראתה לו כקרובה ביותר. וכשקרישק התחיל לרוץ, ראיתי מזווית־העין את כיוון ריצתו. הבנתי שקרישק טעה, שקרישק הוליך את עצמו שולל. השוחה שנראתה לקרישק כקרובה ביותר היתה הרחוקה ביותר. וכך, לאחר שכבר שכבתי בשוחה חמש או שש שניות, קרישק רק התקרב לסיום ריצתו אל השוחה הרחוקה ביותר.

לאחר הכול, לאחר חייו ומותו של הרץ־למרחקים־ארוכים־מוליכי־שולל קרישק, ניסיתי להבין מה גרם לו לטעות, להחליף נקודה קרובה בנקודה רחוקה. עמדתי בנקודה שבה בדיוק עמד קרישק ואמרתי לעצמי, עכשיו אתה קרישק, עכשיו אתה שומע את שריקת הפגז, עכשיו המוח קולט את השריקה, עכשיו אתה רץ. עמדתי במקום קרישק לפחות שלוש פעמים ובכל פעם ראיתי שהנקודה הקרובה קרובה והרחוקה רחוקה. בפעם הרביעית, אמרתי לעצמי, עכשיו אתה קרישק, יש לך סדק במערכת העצבים, הסדק מתרחב והולך, כל יום שעובר כאן על התעלה מרחיב את הסדק, הסדק מכסה את הראייה כערפל. אך גם אז, כשדמיינתי שקרישק איבד חלק מכושר הראייה, ושהוא רץ לנקודה הרחוקה כי זו היתה הנקודה האחת והיחידה שזכר, כלומר, גם כשאמרתי לעצמי, אתה קרישק, אתה שומע שריקה, אתה לא רואה, אתה רץ רק כעזרת כוח הזיכרון, גם אז ראיתי היטב איזו נקודה קרובה ואיזו רחוקה. ולאחר הכול, לאחר מותו של הרץ למרחקים ארוכים, הגיע למקום מישהו שהסביר את התופעה של אובדן קני־מידה, של אובדן תפיסת מרחקים וכו' כתוצאה משינויים פסיכולוגיים פתאומיים וכו' וכו'.


קרישק רץ בכבדות. עקבתי אחריו תוך התכווצותי בשוחה. העין שלי נחה על קו הקרקע. העין רצה על קו הקרקע עד שנעצרה בגבו הרץ של קרישק. צד אחד היה חסום בסוללת העפר המשופעת. הזווית הכמעט ישרה שנוצרה במפגש הסוללה עם פתח המלבן הסגור נחסמה בַּחלקה הקרובה אלינו. גובה שורת הצמיגים היה גובה המבט. לידי כלי־רכב, ובתחילה העין רצה על שורות הצמיגים. בשנייה שבה נפלתי לשוחה, ממש באותה שנייה, קלטתי את חבטת גופם של האנשים האחרים בשוחותיהם. ספרתי את החבטות ואז קלטה העין הרצה את גבו של קרישק. חבטות עמומות כנפילת שקים על רצפת משאית. שמעתי גם את חבטת גופי בשוחה.

אני זוכר שנזכרתי אז בבת־אחת בכמה דברים שונים. ראשית זכרתי ששמעתי את שריקת הפגז. אך באותה שנייה עצמה עדיין שמעתי את השריקה שלו בפועל וחשבתי, הנה, אתה כבר זוכר משהו שעדיין לא הסתיים, משהו שעדיין קורה. לאחר־מכן, זכרתי את הילדה שעדיין לא נולדה לי וחשבתי, הנה, אתה כבר זוכר משהו שעדיין לא קרה. פניה של הילדה גלויים ולבנים, עיניה שחורות. שני לפידים. והיא אמרה, אבא, אבא. אני זוכר שחשבתי שאני באמצע שיגעון וצעקתי, אני לא אבא, אני לא אבא. אחר־כך זכרתי שאת השוחה שבה אני נמצא חפר לפני יומיים חייל בשעת הפוגה. איש מילואים מבוגר, נהג, שמנמן, שעישן סיגריות חריפות ללא פילטר. האיש גר כל אותו שבוע בקבינה של מכוניתו שעל שני צדדיה היו מצוירים באדום “פאר הרהיט לילד, רעננה” ותינוק שראשו צהוב במיטת־עץ. הציור והכתובת היו תמונת אושר ביתי שליוותה אותנו כל אותו שבוע. תמונת אושר כזו הכרתי מציור של אמן אנגלי ששמו ריצ’רד המילטון שקרא לציורו: מה בדיוק עושה את בתינו היום לכה שונים, לכה מושכים? ועכשיו שכבתי בשוחה שחפר הנהג. זכרתי איך הוא חפר אותה. איך ראיתי אותו חופר אותה. העובדה שזכרתי משהו שאכן קרה בעבר, הרגיעה אותי. הרגשתי שאני חוזר לעצמי. זו היתה הפעם הראשונה והיחידה שהרגשתי כפי שמרגישים אנשים שהשפיות חזרה לשכון בתוכם לאחר פסק־זמן מדומדם.


הכרתי את קרישק כאן באזור התעלה. איך שראיתי אותו ידעתי שהוא דתי. הרחתי אותו. דתיים מזהים דתיים גם מבעד למדים צבאיים, לתחפושות. יש משהו באופן הדיבור, בשימוש במלים מסוימות בהקשרים מסוימים, שמעיד על הדובר את מוצאו, תרבותו. כשנפגשנו בפעם הראשונה, קרישק נשען על משאית קטנה שנתקעה עם שיירה ארוכה בכביש הצר שעליו התנהלה באִטיות שיירת הדוברות. אמרתי לו, עומדים, מה, והוא אמר, עומדות היו רגלינו. עדיין לא הייתי בטוח ואמרתי לו, על צל מברכים ברכת הנהנין? קרישק צחק וידעתי שהוא הוא. שאלתי אותו אם מברכים על צל, כי הוא עמד בצל שנתנה המשאית הקטנה.

אחר הצהריים היתה הרעשה. בערב ישבנו ליד אחת המשאיות. אפשר היה להריח את המים של התעלה. האנשים ניסו לשיר. לא מצאו שיר לשיר אותו. קרישק ואני שרנו אמר ה' ליעקב אל תירא עבדי יעקב אל תירא. מאז מוצאי השבתות בישיבה לא שרתי את השיר הזה. האנשים, בינתיים, מצאו שיר. שרו את סימונה מדימונה. לאחר נתן אלתרמן או לאחר אסתר עופרים או לאחר בלילה בלילה בנום כל כפר או אפילו לאחר נאצר מחכה לרבין, סימונה מדימונה היתה משהו כמעט חולה. אחר־כך האנשים שרו כשאור דולק בחלונך. זייפו, נצרדו והפסיקו. חשיכה כיסתה את השטח. המשאיות נראו כבהמות ענקיות ישנות בעמידה. ידענו שאנחנו נמצאים איפה שאנחנו נמצאים. לא ידענו מה נמצא סביבנו. בחשיכה הזאת, קרישק שאל אותי אם אני זוכר מה היתה ההפטרה של שבת. ואמרתי לו, קרישק, אני לא זוכר, כבר הרבה הפטרות אני לא זוכר, אתה יודע, עזבת הפטרה אחת עזבת את זו שאחריה. קרישק סיפר לי שהוא גר בנתניה, עובד בשתי משׂרות, אחת מלאה ואחת חלקית, שיהלומים זו המלאה והנהלת חשבונות החלקית. נשוי ואב לשתי בנות ואשתו מבלגיה. אחד האנשים שהצטרף אלינו שאל את קרישק, איך הבלגיות, מוצצות, מה, תגיד. וקרישק אמר, עזוב, לא יפה. התשובה של קרישק היתה רכה כחלה לבנה, והאיש אמר, מה עזוב מה, מוצצות או לא. קרישק שתק והאיש אמר, אם הבלגיות לא מוצצות אז הגיע הזמן שימצצו.


עכשיו קרישק המצוץ, הרצוץ, הרץ־למרחקים־מוליכי־שולל, רץ בכבדות לנקודה הרחוקה. אני רואה את תנועת רגליו, את הריצה הלא מיומנת, את כפות הרגליים שבקושי מוגבהות מהקרקע, כמעט נגררות. חלה לבנה נגררת על חול צהוב. הרבה אנשים משתינים במכנסיהם בשוחות. השתנתי ואיחלתי לקרישק השתנה שקטה וארוכה מארץ ההשתנות השקטות והארוכות. כשראיתי איך קרישק רץ ניסיתי להיזכר אם תיקנו חז""ל תקנה לפיה חייב אב ללמד את בנו לרוץ. זכרתי את הפסוק מתפילת שחרית: אלה ברכב ואלה בסוסים, ואנחנו שם השם נזכיר. רציתי שקרישק ירוץ כמו סוס, מהר, ושאחרי־כן ישכב בשוחה וישתין כמו סוס. ושאחרי שההפגזה תחלוף, רציתי שהוא יקום, ינער את עצמו ויגיד משהו כמו, וואללה, השתנתי כמו סוס מפחד. רציתי שיהיה לקרישק את יתרון המהירות של הסוס ולא את יתרון הפסוק המפחית בערך הסוס ובערך הרכב. קרישק, אמרתי לעצמי, כוס אוחתוק, קרישק, תזיז את עצמך. אני זוכר שרציתי להגביה עצמי מהשוחה ולזרז אותו בצעקות אבל הגוף, שחי חיים משלו ושפקד על עצמו פקודות משלו, סירב להתרומם מהשוחה. שכבתי בשוחה, ראשי מכונס בין כתפי, וקיוויתי שקרישק עכשיו ילד בין ילדים ומשתתף עכשיו בתחרות ריצה לששים מטר בחצר בית־הספר במסגרת שיעור התעמלות. אחר־כך קיוויתי שקרישק הרץ עכשיו לנקודה הרחוקה המתעה יחליט פעם אחת בחייו שהוא אינו קרישק, יעשה מה שקרישק אינו מסוגל עכשיו לעשות, שירים את הרגליים במהירות, או שיזרוק את עצמו על הקרקע, שיחסוך את עשרת המטרים שעד לשוחה. קרישק המשיך לנוע בכבדות. מטרה גבוהה, שמנה, תלת־ממדית, גוררת עצמה בעמידה על פני משטח החול הצהוב.


כמה ימים קודם־לכן נסענו למחנה רפידים העורפי להביא אספקה. בערב, בבית־הקולנוע המקומי, הופיע צוות הווי בפני החיילים. הזמרת שאלה את החיילים להעדפותיהם. אחד החיילים צעק, טוֹם בֶּלָנֶזֶ’ה. שיר של אדאמו על שלג יורד. הזמרת אמרה, לא יודעת טום בלנז’ה… מה לעשות, לא יודעת… היא היתה מבוגרת מהסוג העצוב הבלתי־מבוקש במיוחד גם בעִתות מלחמה. לידה עמדה חיילת שמנמנה, שקודם־לכן הציגה אותה לפני הקהל. הנסיבות או השהייה הממושכת יחד כצוות הווי, שחקו את הנימוס האלמנטרי והחיילת גיחכה כשהציגה את הזמרת המבוגרת בשמה ותוך ציון הישגיה כזמרת במופע שנערך לפני שנים. בדרך חזרה מרפידים היינו אמורים לקחת איתנו את צוות ההווי הזה. לאחר־מכן הקרינו בבית־הקולנוע סרט על־פי ספר של ז’קלין סוזן. הזמרת המבוגרת חיכתה לנו ליד גדר הרחבה שלפני בניין השקם. החיילת השמנמנה ושני חיילים שיחד הרכיבו את צוות ההווי ישבו בקרבת מקום על ארגז כלי נגינה. החיילת ניבלה את פיה לאורך כל הדרך. המוח שלה היה אלפון של בדיחות מסריחות. היו לה בדיחות על גרושות, על תימנים, על ייקים, על עיראקים, ולבסוף בדיחות על דתיות ועל דתיים. חייל אחד, שבכה מצחוק, אמר לה כל הזמן, יופי, אמא, תני גז. החייל האחר שתק בדרך־כלל ולפעמים אמר משהו כמו, חאלאס, יא ג’ירפה.

הזמרת המבוגרת ישבה בין קרישק, שנהג ברכב, וביני. קרישק הישיר מבטו אל הדרך שלפניו. באחת ההסתעפויות שמחנה חולי שכן בה היינו אמורים להוריד אותם. הזמרת המבוגרת היתה רחבת איברים ונעלה נעלי מלצריות שרוכות. רגליה נפשקו קצת והיא הגביהה את שׂמלתה עד לברכיה. היה לה בשר רך שהדיף ריח של בושם נשי מתוק מאוד וכבד. שׂערה היה מגולגל מעל לעורפה המלא וחשבתי איך נראה העורף הזה מאחור ושלאשה בגילה נשאר רק לשמוח כשמשהו קורה. מחשבות חראיות כאלה. קרישק, החלה הלבנה, מצא חן בעיניה. והוא בעזרת חוש ההסתגרות הטבעי של דתיים מסוגו קלט מהר את הזמרת. הוא שתק בדרך־כלל ותשובותיו היו קצרות. קרישק סיפר בקצרה לזמרת שהוא נשוי ושהוא דתי. והחיילת, שישבה מאחור, אמרה, אני מקווה שלא נפגעת מהבדיחות על הדתיים. קרישק אמר לה, לא, הן לא היו ראויות למאכל אדם. החיילת אמרה, מה, למאכל מה? והחייל, ששתק בדרך־כלל, אמר לה, זבל, הוא אומר שהבדיחות שלך פשוט זבל. הזמרת המבוגרת צחקה לעצמה בשקט. החיילת השתתקה למשך כמה דקות. הזמרת סיפרה לקרישק שגם היא ממשפחה דתית. זקן בן שבוע העלים את לחייו הבשרניות הסמוקות של קרישק. רציתי שקרישק יגיד לה, גברת, אני, קרישק, לא מועמד לרדת עלייך. אבל, קרישק לא אמר את זה, והאזין להסבריה האקולוגיים על יפי שבת ללא תחבורה ולהסבריה התרפיים על שבת בחיק המשפחה.


אחרי המלחמה, אחרי מותו של הרץ למרחקים, בתל־אביב, ראיתי את הזמרת יושבת ברוול. אמרתי לה, שלום מותק. היא לבשה חולצת טריקו הדוקה כשסרט אדום דמוי פרח קשור על שביל שדיה. הזמרת התחילה להיזכר, ואני אמרתי לה, כן, מהנסיעה ההיא בלילה מרפידים, את זוכרת, רצית להרים את הדתי. הזמרת רצתה להגיד משהו כמו איך אתה מדבר. אבל היא לא אמרה כי היא ידעה שאני יודע שכבר הרבה שנים כך מדברים איתה. ובמקום זה היא אמרה, מה אתה כועס, מה שלומו. אמרתי לה שהוא נהרג. היא אמרה, אבל אתה, ברוך השם, על הרגליים, אז מה אתה כועס כאילו זה אתה שנהרגת?! באור התל־אביבי היא נראתה זקנה. קצת ריחמתי על עצמי. על כך שהגעתי איתה לשיחה הזאת. רציתי לפגוע בה על משהו שהיא לא עשתה. היא בסך הכול חמדה את בשרו הרך של קרישק. בסך הכול לא קרה שום דבר שקשור בה. אביו הדתי של קרישק הדתי לא לימד אותו לרוץ. וקרישק לא הגיע לשוחה. והזמרת לא צד במקרה הזה.

אבל רציתי לפגוע בה. ואמרתי לה, אז מה, סבתא, עד למלחמה הבאה אין הופעות, מה. הזמרת אמרה, כשהיא קמה ונכנסת אל פנים בית־הקפה, ילד, לך תעשה את זה אצל אמא שלך. יושבי בית־הקפה לא הבחינו במתרחש. ניסיתי לראות אותה דרך זכוכית החלון הענקי אבל הזכוכית החזירה לי את דמותי שקופה. נפנפתי בידי לזמרת, שבוודאי ראתה אותי, והלכתי. בלילה חלמתי שאני חי עם הזמרת והיא אשה חמה ונעימה עם כמה זרויות מענגות.


השעה חמש לפנות בוקר. אפשר לראות. אפשר להבחין בין זאב לכבש. אם לא היתה הפגזת פתע קרישק כבר יכול היה להתפלל שחרית ולהיראות כמו תצלום באלבום מלחמה. תפילה, תפילין ומדבר מצטלמים נהדר ומעבירין את רוע הגזירה. קרישק צריך לעשות עוד ארבעה או חמישה צעדים כדי להגיע לשוחה. הוא לא מגיע. האזור מתכסה באבק ובעפר. אני לא רואה את קרישק מועף באוויר. אני יודע, לאחר־מכן, שהוא הועף באוויר. כמעט כל מי שנפגע כאן בשעה שעמד ניצב לקרקע הועף באוויר. כל מה שקרישק היה צריך לעשות זה פשוט לרוץ בכל כוחו ובכל מאודו.

לאחר עשר דקות אני רואה את קרישק מכיוון כפות הרגליים. האנשים עדיין בשוחות. להפגזות אין הוראות קבע. לפעמים הן באות בסדרה אחת, לפעמים הן מטפטפות ברווחי זמן. מישהו שם חושב לעצמו, תן להם לחשוב שגמרתי, תן להם לצאת מהחורים. ואז, אם כוחותינו לא טיווחו אותו, הוא משחרר לעברנו עוד סדרה. כפות הרגליים של קרישק לא זזות. לגמרי ברור מה קרה אבל אתה לא קולט. אתה חושב שאולי קרישק רק התעלף או משהו כזה. אין משהו כזה. יש רק דבר אחד. אבל אני אומר לעצמי, קרישק, החלה הלבנה, אמר השם ליעקב, הוא עכשיו תינוק ישן. מבעד לחלונות חדרו נשקפים הרים וגבעות. הוא תינוק ישן שמעל לראשו תולה רובה צעצוע. אבל שם על החול הצהוב במרחק של מאה מטר לא שוכב תינוק. שוכב שם קרישק, בחור דתי, שקשר איתי קשר שפה וסימנים מוסכמים של דתיים.

ועכשיו אני שומע את עצמי מדבר לעצמי, ואני אומר, קרישק אני לא חייב לך שום דבר, לא נהרגים פה לפי מכסות של דתיים ושל חילוניים, אנחנו לא באותה מכסה, אני לא מהמכסה שלך. אני לא מסוּוג פה בתור דתי, אני לא מהסִדרה של הדתיים. אחרי־כן, אני קולט ומתרגם את מה שאמרתי לעצמי, ואני צוחק לפרימיטיביות של הדיבורים האלה. אחרי־כן אני צוחק לרגשנות של הדיבורים האלה.


הקצין שהיה אחראי לפינוי הגיע מיד לאחר שההפגזה חדלה. פינו את קרישק. והקצין, שמילא איזה טופס, שאל משהו את האנשים. האנשים שתקו ובכך הכריחו אותי לענות לו. הוא שאל משהו, ואני עניתי, קרישק, אתה יודע, טיפוס דתי כזה, אתה יודע, חזק באותיות ובחשבון, חלש בריצה, פשוט איבד את הכיוון.
",ספרות עברית חדשה
אדם ברוך,עטור מצחך,"טלפנתי לילין־מור וסיפרתי לו על הראיון המתוכנן. והוא, מאֵט את דיבורו, אמר, תעשה מה שאתה מבין, הם רוצים את משראווה, אותו הם רוצים, לא את הספרדי ולא אותי, ברגע שמשראווה יצא ממפ“ם הוא הוציא עצמו מחוץ לחוק שלהם, הם אוהבים מסגרות ומפ”ם מה שלא תהיה היא מסגרת… ודרך אגב, מה אתה יודע על משראווה? מה קורה אתו עכשיו? פה ושם, אמרתי לו, פגישה בקפה הרלי, פגישה בטעמון, פה ושם, בעצם שום דבר מיוחד, אתה יודע איך זה. וילין־מור שאל, שום דבר או שום דבר מיוחד? שום דבר, אמרתי. והוא אמר, נכון, שום דבר, גם אני לא יודע עליו למעשה דבר.

בין מלחמת ששת הימים למלחמת יום כיפור, קבוצה קטנה של צעירים התקבצה סביב נתן ילין־מור וסביב רעיון הפעולה השֵמית. דיברו על פירוז האזור מנשק גרעיני, על הפאן־ערביזם כבעל־ברית לישראלי החדש, על התנתקות מהאוריינטציה האמריקנית. האנשים נפגשו בבתי־קפה. ילין־מור הוציא לאור את אתגר. מעט אנשים, פעילות כמעט בלתי־מוחשית, מעקב קבוע של כוחות הביטחון. באותו שבוע קיבלתי זימון לראיון מאחד האגפים הביטחוניים.

ילין־מור עבר נושא, וידעתי שיחזור לעניין משראווה גם כשהחל לספר שקיבל חוברת עכשיו עם שירים של יונה וולך, יאיר הורביץ ומאיר ויזלטיר, וחוברת של יונה תלך המוקדשת למקסים גילן, וחיווה דעה על שירתם. חזרתי וסיפרתי לו על הראיון שאליו זומנתי, ואמרתי שאני יכול לספר להם שמשראווה מזיע בקיץ ומתכווץ בחורף. וילין־מור אמר, הם לא מבינים פרפרזות על שיילוק, אז אל תתחכם, אני מבקש. והוסיף, משראווה הוא למעשה לאומן ערבי, הוא אינו קומוניסט, מעטים הם הקומוניסטים האמיתיים, והוא יודע שהוא לאומן ערבי, והוא אחרי הכול מחשיב אותי ללאומן יהודי, אין ספק בכך.

לעתים, ילין־מור היה מחליף שיחה בהרצאה, או מדבר ככותב מאמר ראשי. והיה לכך קסם רב ומיוחד. אנשים כבר שכחו אותו, שכחו שהיה מנהיג הלח“י. ילין־מור המשיך, משראווה עלול ליפול בגלל שטויות, בגלל חולשות קטנות, ומבחינתי היה עדיף שיישאר איש מפ”ם, למרות הכול מפ""ם היא עדיין הגנה טובה, אתה מבין… תמיד יהיה משראווה אחר, נוסף, ותמיד החולשות הקטנות הן הפח הגדול… הוא עוד חי עם נעמה? מה שלומה? בת כמה היא צריכה להיות היום? אמרתי לו שהם ביחד, מתגוררים בדירת חדר בשיינקין, היא עדיין עובדת בלשכת התרגומים, צריכה להיות היום בת שלושים ושמונה בערך. והוא אמר, לא, לא בת שלושים ושמונה, לא יכול להיות כבר, לא, אתה טועה, מסכנה. אמרתי, יכול להיות. והוא אמר, מה זה כבר משנה, בגלגול הבא שלה היא תהיה אהובתו של מושל שכם. נעמה? שאלתי. לאו־דווקא נעמה עצמה, ילין־מור אמר, אלא הסוג שלה, בעניין הזה קיימת תבנית היסטורית…. ובעניין משראווה, תעשה מה שאתה מבין, דע לך שהוא הראשון שיבגוד בעצמו, ואחרי שיבגוד בעצמו הכול כבר פתוח, הבגידה הראשונה היא בעצמך.


ימים אחדים קודם־לכן, בכניסה לקומה השנייה של קפה הרלי, בשעת ערב מוקדמת, פגשתי את נעמה שבאה עם משראווה. נעמה התהדרה מאוד לקראת הפגישה, שילין־מור היה אמור להרצות בה על ענייני היום. כשלושים או ארבעים בני־אדם הסתובבו בקומה העליונה, חלקם נע לעומק האולם וחלקם עדיין בפתח. קבוצה של שלושה זרים, דוברי ספרדית, משכה את תשומת־הלב. בכל אחת מהאסיפות הגדולות יחסית, ניסיתי לנחש מיהו האיש או מיהם האנשים של שירות הביטחון. לעתים, כשלא עלה בידי, סיכמתי עם עצמי שזה אני. למה לא? האין אני אשכנזי, עתודאי, בן הארץ הזאת? לאחר שהרצאתו הסתיימה, ילין־מור הציג את דוברי הספרדית, ואחד מהם, שלמרות החום לבש מקטורן עור, הרצה על הפאשיזם הדרום־אמריקני הניזון מכסף צפון־אמריקני. הרצאה לא שיטתית, מאוד יצרית, מלאה הצהרות מהסוג שהחוג הקרוב של ילין־מור כבר מאס בהן, מה גם שהוכחו כבלתי־אפקטיביות. כשסיים, זכה למחיאות כפיים נימוסיות, ירד מהבמה הקטנה והתערב בקהל, ואז, לאחר דקה או שתיים, היה מי ששמע אותו אומר בספרדית, אם דופקים את משה דיין, הכול כבר מסתדר לבד. בסביבתו הקרובה של הספרדי השתרר שקט, ולאחר שניות אחדות הפר מישהו את השקט וצחק. הספרדי הצטרף אל הצחוק והעניין כמו התפוגג, גם אם דוברי הספרדית שבקהל עדיין תרגמו לדוברי העברית את שנאמר.

לאחר־מכן, אחרי שהנאספים התפזרו, ישבתי עם ילין־מור בקומת הקרקע של בית־הקפה, ליד חלון זכוכית גדול שממנו נראו חלק של יהודה הלוי, תנועת מכוניות, עוברים ושבים, פעולת רמזורים. וילין־מור אמר, הרחוב מזכיר עכשיו אמנות קינטית, לא? מובן שלא היה מקום להגיב על הערה סתמית זו שמקורה עייפות, ושממילא לא היה לה המשך. הוא שתק שתיים שלוש דקות, ולאחר־מכן אמר, השטות הזו בעניין משה דיין עוד תעלה לנו ביוקר, היא עוד תתפשט ותתפשט, איזו שטות. שאלתי אם הבחין הערב באנשי שירות הביטחון. הוא נאנח כמי שהטיפשות של זולתו מכניעה אותו, ואמר, תבין, אני רוצה שתבין, לפעמים אין צורך שאנשי הביטחון יהיו במקום, כי אנחנו עצמנו אנשי הביטחון… פעם אנחנו הפלשתינאים ופעם אנחנו השב""כ… תבין את זה, הגיע הזמן שתבין, איזו שטות, איזו שטות.


הפגישה נקבעה לשעה ארבע אחר הצהריים בבניין משרדים ירושלמי. אני יודע שלמעשה אני יכול לסרב. משראווה מספר שמדי פעם לוקחים אותו שם לטיול בארץ התווים. אני יכול לסרב. אבל משהו דוחף אותי לשם. מין מסתורין עכורים השוכנים בבניין משרדים ירושלמי גדול תמים למראה, סתמי. בעגה שלנו, טיול בארץ התווים פירושו חקירה מיוחדת. משראווה אומר, אל תדאג, אותך לא יקחו לטיול בארץ התווים. אני לא דואג, אני בן עשרים, תלמיד הפקולטה למשפטים, עתודאי, אשכנזי, יליד הארץ. פעם, בשעת רצון מיוחדת, ילין־מור אמר לי, תראה כמה שאתה לכאורה בסדר, אפשר לעשות ממך פוסטר. המולת עטרה גברה אז על קולו, ולכן שאלתי, מה? והוא, מחייך, אמר, פוסטר. חייכתי ואמרתי, אני יודע, אני לא יכול לשאת את הטיפוס הזה שהוא אני. ילין־מור, מעצם נוכחותו, הוביל אותך לעתים לשימוש במליצה. והוא הבין שאני מנסה לרכוש את אמונו המלא, וככל שהבין זאת הסתייג ממני. גם היום, זמן רב אחרי הכול, אני זוכר גם את הפרטים הקטנים של הניסיון הממושך לרכוש את אמונו, שהיה, ידעתי גם אז, היטב ידעתי, ניסיון נואל.

האיש שזימן אותי לראיון אמר לי בטלפון, אל תהיה נאיבי, מה אתה חושב עושים שם, ביניכם, ממש ביניכם, הערבים האלה? ממה הם חיים? מי משלם אותם?!… אתה יודע שילין־מור עצמו, עם כל הכבוד לו, הוא בן־אדם נאיבי, תסתכל על כל פרשת חוות־מרים וכל זה… בילין־מור עצמו אף אחד לא נוגע ולא ייגע, זו גם הוראה מלמעלה, וגם הרגשה פנימית של האנשים שבשטח. אבל, הערבי משראווה, המניאק, הוא זה שיפיל בסוף את ילין־מור בבור, ואז גם אלוהים לא יעזור… ככה שמבחינתך כל הפגישה שלנו עכשיו זה לטובת ילין־מור, תחשוב על זה, יצחק’לה, תחשוב על זה, בסוף זה כואב גם ליצחק’לה שלנו, האשכנזי. שתקתי, והוא הוסיף, יצחק’לה, כשמישהו מהחארות האלה מדבר פתוח בפגישה בקפה הרלי על לדפוק את משה דיין, וגם יצחק’לה היה ושמע את זה, ויצחק’לה לא רץ ישר למשטרה, אז גם אם יצחק’לה בעצם ילד טוב ועתודאי ואשכנזי וכל זה, אז גם הוא בעצם כבר מסתבך והולך, יש מבין? הבנתי שיצחק’לה הזה הוא אני, ולא ידעתי אם הבטחוניסטים הגיעו ליצחק’לה בנגזרת ישירה ועקידת יצחק. האיש הוסיף, בינתיים זה לא כולל טיול לארץ התווים.

כשהגעתי לבניין המשרדים הירושלמי הזה, משראווה ישב כבר באחד החדרים הגדולים, בפינת החדר, ליד חלון שממנו נשקפו רק שמיים כחולים. האיש אמר לו, תוריד את החולצה. משראווה נעמד והוריד. האיש אמר, תסתובב, וכשהוא פונה אלי אמר, יש סימנים על משראווה? מכות? אתה רואה איזה סימן?! לא היו סימנים. היה גוף שחום־לבן, מלא, בצקי, פה ושם בגב שומות קטנות צהבהבות מוקפות שיער שחור מתקרזל, מותניים עבים, עורף מגולח, שרוט במקצת. האיש אמר, אתה רואה, יצחק’לה, רק שוחחנו עם משראווה, ואני מוכרח להודות שהופתעתי מזה שהוא כמעט פטריוט, תאמין לי… פטריוט יותר טוב מהרבה יהודים שכולנו מכירים… ואני, באופן אישי, שמח שפטריוט מזיין יהודיות ולא איזה גיס חמישי, זה משנה מי מזיין, תאמין לי, למרות שיש לו בכפר אשה חוקית ואיזה שניים־שלושה שרצים חוקיים שלו. משראווה שתק, והאיש הוסיף, אתה יודע מה, אפשר לומר אפילו ששוחחנו, משראווה ואני, בתור שני אנשי מפ“ם, אני בתור חניך השומר הצעיר והוא בתור האינטליגנציה הערבית של מפ”ם, בלי קשר לזה שהוא עזב את מפ“ם מרצונו הטוב, כמו שאומרים… הנה, אתה רואה, מותר במדינת ישראל אפילו לעזוב את מפ”ם, גם לערבי, אתה רואה, וערבי שעוזב את מפ""ם לא מוציא עצמו מחוץ לחוק.

משראווה, עדיין עומד, מחציתו עירומה, מואר באור אחר־צהריים ירושלמי שוקע נוטה לוורדרד, נראה כפּרודיה על רקדנית של דֶגָא. כשביקש להתלבש, האיש אמר, בחייאת, משראווה, עוד סיבוב אחד. משראווה התלבש, והאיש, צוחק, אמר, אתה יודע, משראווה מאוד הזדעזע כששמע את הספרדי מציע לדפוק את משה דיין, כן, כן, הוא ממש הזדעזע… ואתה יודע מה? אני מאמין למשראווה, ויותר מזה, הוא טוען שכל העניין של הספרדי ושל משה דיין הוא פרובוקציה… הוא לא יודע של מי, אבל משוכנע שזו פרובוקציה, בטוח. משראווה שתק, והאיש הוסיף, העליתי את האפשרות שזו פרובוקציה שלנו, אבל משראווה אמר שזה לא יכול להיות, שהוא לא מאמין. אתה מאמין? האיש השתתק, ומשראווה שאל אם הוא חופשי ללכת. האיש אמר, כן, אבל תיזהר במדרגות שלא תיפול לנו ותבוא עם סיפור על טיול בארץ התווים, אתה יודע למה אני מתכוון… אתה נוסע לכפר שלך או לרחוב שיינקין? אתה צריך עוד קצת כסף־כיס? מגיע לך, זה כמו שיהודי נקרא למילואים. אתה צריך? משראווה, עדיין מתקין את חולצתו, אמר בשקט, שמוק. האיש צחק ואמר, כולנו יהודים, שלוימ’לה, לא? ומשראווה יצא את החדר.


תראה, האיש אמר לאחר שמשראווה יצא מהחדר, קח למשל את שמעון צבר. טוב, אף אחד לא הולך לעשות לו שום דבר ולא חושב על זה. הכי טוב, בשביל כולם, היה שהוא ימשיך לכתוב בעיתון מה שהוא רוצה, אבל בדיוק מה שהוא רוצה. כי עיתון, איך שלא יהיה, זה מסגרת. אתה כותב וכותב, אבל אתה במסגרת. כל זמן שאתה במסגרת, אתה במסגרת, אבל אם אתה בחוץ, ואם אין לך בדיוק מה להפסיד, אז אתה, מבחינתנו, בחושך, נעלם. וזה עושה אותך לבלתי־צפוי… עכשיו, ממך לא רוצים שום דבר מיוחד. גם לי ברור, אני לא טיפש, שמה שהספרדי אמר על משה דיין זו בדיחה. אבל הייתי רוצה שילין־מור ידע שיודעים, זה הכול. אתה יודע, בילין־מור עצמו אי־אפשר ואף אחד לא חושב לגעת. ילין־מור זה לא איזה מפ""מניק מטושטש שכותב צפנים של ילד בכיתה גימל, ואחרי הכול ילין־מור יכול לתת שיעורים לכולנו באהבת מולדת וכל זה… העניין הוא לטובתו, תבין, וכל השיחה הזאת היא רק שיחת הבהרה, כמו שאומרים, כי אנשים פה מתחילים לחשוב שאולי המסגרת של ילין־מור כבר לא ברורה אפילו לו, כבר לא כל־כך מסגרת. תאמין לי, היינו רוצים לראות אותו כותב יותר בעיתונים, ואת העיתון שלו, אתגר או מה שמו, יותר מצליח, עם יותר מודעות ועם מערכת גדולה… אנחנו רוצים ילין־מור מצליח, לא מפסיד, לא נואש, אתה מבין אותי? אמרתי לו, אני מרגיש כמו בסרט סוג זין, והאיש אמר, אתה עוד ילד, אבל תאמין לי שהכול עלול להשתנות במהירות, ואז פתאום אתה בעצמך בתוך הסרט, ומה שהספרדי אמר פתאום נהיה חשד לכאורה לקשירת קשר וכל זה. תאמין לי, כל מה שאתה צריך לעשות זה להעביר לילין־מור את ההרגשה שלנו שהמסגרת שלו כבר לא כל־כך ברורה. אנחנו סומכים עליך, ואם הוא היה במקומנו גם הוא היה סומך עליך… הכי טוב לכולם היה אם ילין־מור היה מייסד מפלגה. עוד לא המציאו כאן מסגרת טובה יותר ממפלגה חוקית. שאלתי אותו בשביל מה הוא זימן את משראווה. והוא אמר, הסוג של משראווה עובד איתנו טוב. שאלתי, הסוג, או משראווה והאיש אמר, משראווה?! משראווה עצמו לא קיים בכלל, ודרך אגב, אנחנו, אם זה מעניין אותך, קוראים לו שלוימ’לה… אותנו זה מצחיק. שאלתי אותו, והסוג שלי? עובד טוב? והאיש אמר, אוהו, אוהו, אתה בעוד שנה יכול לשבת פה בג’וב שלי, ובעוד חמש שנים לחזור ולהיות מה שאתה וחוזר חלילה, כי אתה הסוג האשכנזי החדש שצומח לנו פה… אבל זה, הסוג שלך, זה כבר סיפור אחר. קמתי ללכת, והאיש, מצחקק, אמר, אין דבר, כולנו יהודים.


ישראלי באיזה מובן? במובן של הפועל־המזרחי, או במובן של רטוש? נעמה גם שואלת וגם משיבה, כשהיא יושבת על מִסעד הכורסה, שמשראווה כישראלים רבים קורא לה פוֹטֶל, ומשראווה בתוך הפוטל וידו מונחת על ירכה, כף יד פתוחה, אצבעות קצרות עבות שפרקיהן מכוסים שיער שחור מפותל, האצבעות לוחצות על בשר הירך, המוכתם בהרות כחלחלות, הבשר נענה ללחיצה והאצבעות טובעות בו דרך בעלוּת. מעת לעת, נעמה תלטף את האצבעות הטובעות בבשרה, תגביה אליה את כף היד ותנשק אותה בעדינות. לקחתי, היא אומרת, את משראווה, היא קוראת לו בשם משפחתו, לרטוש, לבית־הקפה שלו, רציתי שיכיר אותו, שיבין מאין שאבו אבותיו המומתים וכל זה, לפעמים היא צוחקת בדבּרה, ואין זה צחוק כי אם מין גרגור כשל שעון נמתח. ורטוש, היא מספרת, אמר לו מה שילין־מור כבר אמר לו… רטוש אמר לו, אתה בעיקרך לאומן, לא קומוניסט, זו הגדרתך ואין בלתה. זה היה, המשיכה וסיפרה, יום שטוף שמש, ותל־אביב כולה נראתה לי כמו איבר אחד גדול שזוף ומלא, רועד ממתח, עומד להתיז את עצמו על סביבותיו. ומשראווה, שנכנס לשיחה, אמר, היה ברור שבאנשים כמו ילין־מור וכמו רטוש וכמו הזה… כולל איסר הראל וכל אלה, לא נוגעים… גם כי אין מה בעצם, וגם טקטית, וכשאמרתי להם, בחקירה, כן, נפגשתי עם רטוש, הם אפילו קצת צחקו, ואז הם לקחו אותי לטיול קצר בארץ התווים, אתה יודע.

לגופה של נעמה שמלת קיץ מודפסת פרחים, מסתיימת בברכיים, כתפיות כתפיים דקות, מהודקת לבטן ומשם והלאה קצת מתרחבת, לרגליה סנדלים לבנים שלהם עקב קטן, סנדלים כאלה תראינה בנות מושבים וקיבוצים בז’ורנלים ותקנינה ברחוב נווה־שאנן. כף־הרגל מכווצת בסנדל, מתאדמת ונעשית כעין אומצה פגומה. נעמה שואלת, אתה זוכר מה זה טיול בארץ התווים? אני אומר כן, והיא אומרת, משראווה היה כבר בשלושה טיולים כאלה, אתה יודע, כל הפרטים נמצאים אצל ח""כ ניר־רפלקס, עם תאריכים ושמות והכול. ומשראווה, עדיין שקוע בפוֹטֶל, מרפה את אחיזתו בירכה, אמר, ונעמה, שהיא הלוא מזדיינת מפורסמת עם ערבים, עוד לא יצאה לשום טיול בארץ התווים, וכשהיא פעם תצא אז לפחות בינינו יהיה שוויון יהודי־ערבי. הוא צחק והיא ליטפה אותו.

משראווה יצא את הדירה, ונעמה ואני, עומדים ליד החלון, ראינו אותו לאחר דקה צועד במרץ בשיינקין, מניף את ידיו, ראשו מוטה קדימה. אהבתי עד מאוד את השם נעמה. בשקט, כמשׂיח לפי תומי, שאלתי, את יודעת שהם קוראים לו שלוימ’לה? ונעמה, פניה אל הרחוב, אמרה, צוחקת בשקט, אם אני יודעת?! לפעמים, כשהוא עולה עלי, הוא צועק, קבלי את שלוימ’לה! ולפעמים הוא פשוט מכריח אותי לקרוא לו שלוימ’לה. היא השתתקה. לא הגבתי, והיא אמרה, זה פשוט מסריח, תאמין לי שהוא בחור טוב, אני יודעת שיש לו אשה וילדים, הוא בעצמו סיפר לי, ולפעמים הוא בעצמו קורא לי מזדיינת עם ערבים. לא להאמין, לא להאמין. משראווה נעלם מהעין, ונעמה עדיין ליד החלון הפתוח, שמבעדו באה רוח ים, אמרה בשקט, אני בן־אדם מת, וכל החבורה הזאתי מתה ומזדיינת עם ערבים, חוץ מילין־מור שהיה צריך להיות בשורה אחת עם משה דיין ויגאל אלון וכל זה.


אחותה של נעמה אושפזה אותו חודש בגהה, לאחר שבעלי מלון במזרח ירושלים דיווחו על יהודייה מחוסרת הכרה. נעמה ביקשה שאתלווה אליה לביקור בגהה, וכיוון שחֶברתה של נעמה המובסת נעמה לי מאוד הצטרפתי ברצון. אחותה ישבה על ספסל ירוק, לגופה סרבל אפור־ירוק, אוחזת ענף קטן, במרחק צעדים אחדים משער הכניסה, שער ראשה משוך בחוזקה לאחור, לא מאופרת, עיניה בולטות במקצת. כשזיהתה את נעמה שהתיישבה לצדה, גיפפה אותה, הניחה את ראשה על כתפה, אוספת ברכיה לבטנה, מייבבת. נעמה ניסתה להחליף איתה דברים, ומשלא הועיל דיברה כמו אחותה איננה כאן. וכשהיא מלטפת את פני אחותה בתנועות ארוכות, אמרה, מה זה אם לא בדיחה של החיים? אחת שמאושפזת, אחת מזדיינת, אחד רוצה לדפוק את דיין, משראווה הוא שלוימ’לה, עם ישראל חי, בדיחה, לא יותר מזה, ג’ורג' עובדיה לא היה עושה את זה יותר טוב, השתלבות במרחב השמי, אתה מבין… שלוימ’לה הערבי עוזב את מפ""ם ומגיע למשכורת חודשית מהם, מהביטחון, ואני הלוא מכירה אותם, חצי מהקיבוץ שלי עבד או עובד או יעבוד איתם, ולפעמים, לא תאמין, אני יושבת עם משראווה, ככה בשקט, כמו שני בני־אדם, עד כמה שזה אפשרי, ואנחנו, ביחד, שרים שירי מולדת. שדֵמתי ועטוּר מצחך… וזה דווקא יופי… והוא, משראווה, דווקא שר, למה לא, בהתלהבות אני אומרת, בהתלהבות אני אומרת לך, ואז הוא בעצם שלוימ’לה, אני אומרת לך… מה אתה כבר מבין.

אחותה, מדי פעם, אמרה משהו שהיה בו תחילת עניין. נעמה ניסתה לפענח, ומשלא עלה בידה, אמרה לה, כפרה, כפרה, יא מסוממת. ואחותה, מיבבת, ענתה כנגדה, כפרה, כפרה. נעמה סיפרה על אחותה, על הקורות אותה בירושלים, כשמדי פעם היא חוזרת ואומרת, פרח, היא היתה יפה כמו פרח, לא להאמין. ואחותה עונה כנגדה, פרח, פרח. לאחר כשעתיים חזרנו לדירה בשיינקין. נעמה הכינה ארוחת ערב. משראווה חזר ושלושתנו ישבנו לשולחן במטבח. אוכלים ומאזינים לרדיו. תוך כדי כך, משראווה שאל, אז הם אומרים שהם משלמים לי, מה? ואמרתי לו, משהו כזה, אבל זה באמת לא משנה לאף אחד, תאמין לי, כל העסק הזה אבוד ומסריח, ולילין־מור אין מושג מהחארות שסביבו. ומשראווה אמר, בתור שלוימ’לה מגיע לי כמה גרושים, לא? כמעט שאמר את זה ביידיש. זה היה מצחיק מאוד וצחקנו בטוב־לב. כשהצחוק גווע, משראווה אמר, אתה זוכר את הספרדי, זה מהעניין לדפוק את משה דיין… הוא מופיע הערב באסיפת פעילים בנצרת, והתברר שהוא איש ותיק שלהם, שהיה כמה שנים באירופה, ועכשיו הוא פרובוקטור שלהם, לך תבנה מדינה עם אנשים כאלה. הלֵך תבנה מדינה וכו' הצחיק אותי וצחקתי והסברתי למשראווה על מה אני צוחק, ונעמה אמרה, אמרתי לך שהוא גם שר יפה מאוד שירי מולדת, עטור מצחך וכל זה… ובתור מזדיינת עם ערבים ואחות של מאושפזת אני יכולה להעיד שתהליך הייהוד של הערבי משראווה מתקדם יפה מאוד, חברים. ואז משראווה התחיל לצעוק, תסתמי ת’פה! תסתמי ת’פה! ונעמה אמרה, הופה, נעלבת לי. ומשראווה נעמד, ונעמה צעקה, אם אתה מרים יד, אתה חוזר לכפר שלך, והוסיפה, פרימיטיבי מסריח! ומשראווה צעק, תסתמי, אני אומר לך, תסתמי! ונעמה, רועדת מהתרגשות, צעקה, קבלי את שלוימ’לה יא סוסה, קבלי את שלוימ’לה! ומשראווה יצא בריצה, טורק את הדלת, ונעמה, לאחר השיא, מייבבת בשקט, בקצב שבור, החלה אוספת את הכלים לכיור, מנגבת בכף ידה את השאריות, וכשגבה אלי אמרה, מספיק בדיחות נתתי לך ליום אחד, תעשה טובה, תלך עכשיו.


מסרתי לילין־מור בטלפון תקציר של השיחה וקבענו להיפגש אותו יום בבית סוקולוב, בתל־אביב. הקדמתי כרבע שעה. תמיד הקדמתי לפגישות אתו. הוא הגיע, קצת כבד נשימה, מיוזע, מפטיר אנחה שהתייחסה לסיכויי השמאל הציוני הקטן להתאחד לקראת הבחירות הקרובות. בית סוקולוב היה כמעט ריק אותה שעה ומהדלתות הפתוחות אפשר היה לעקוב אחר ההכנות למסיבה שתיערך בערב על הדשא. מפעם לפעם נכנס מישהו, התקרב לשולחן, הביע דעה על סיכויי השמאל. אם חילופי הדברים התארכו לכדי משהו שיש בו משום תחילתה של שיחה, ילין־מור הזדרז והציג אותי בפני המשוחח.

כשתיק העור הדק שלו מונח על השולחן וגופו הכבד מוטה קדימה, ידיו משחקות במשקפיו, ילין־מור אמר, אתה רושם לעצמך ראשי־פרקים, לא? משהו ממין יומן אישי? משהו כזה, אמרתי, בערך, לא בדיוק יומן. והוא אמר, יכולתי לנחש, מתאים לך, יהיה מעניין לקרוא את זה יום אחד. והיטב ידעתי אז שככל שאבקש את אמונו, כן יסתייג ממני. המלצרית שאלה לשלומו וילין־מור ענה לה באריכות ובפירוט מופלגים, כשהוא משהה אותה ליד שולחננו. היטב ידעתי שהוא גונב זמן באמצעותה, ומכין את דבריו אלי. גופו היה כבד, נשימתו קצת קצרה. אירועי היום התישו אותו במקצת. והוא, כך נדמה היה אותה שעה, נדחק למקום השני ברשימה לכנסת, אחרי אורי אבנרי. המלצרית, לא מופתעת מתשומת־הלב הרבה שהוקדשה לה, פנתה לעבר הדלפק המעוגל, ומשהתרחקה ילין־מור שאל, משראווה, אם הבנתי נכון, משראווה פשוט מקבל מהם משכורת, כסף, והם קוראים לו שלוימ’לה?! זה מצחיק אותם? ומבלי להמתין לתשובה, החל מדבר במהירות, כשפניו לא אלי ועיניו ממוקדות בדבר־מה שנעלם ממני, תראה, בן כמה אתה, בן עשרים? אולי אתה לא מבין, אבל אתה מתחיל קריירה של מאכער, של מתווך, אתה מבין, הספרדי ועניין משה דיין היה פרובוקציה של השב""כ, וזה היה אלמנטרי מדי… ואני היום לבד, ואין לי יכולת לבדוק כל אחד… אשתי, פרידה, קוראת לכם הלגיון של נתן, שם־חיבה, אבל אני עדיין לבד… אמרת שאתה רושם ראשי־פרקים, אתה עושה זאת בהיותך אמן צעיר, אולי סופר, ומחר אתה יכול להיות גם עד־מדינה נגדי, ממש נגדי, מדינת ישראל נגד נתן ילין־מור… אבל לא רק אתה… מבחינתכם, העולם האמיתי נמצא שם בחוץ… אתה רוצה לעשות קריירה בעיתון יומי, ולי אין מה להציע לך מלבד נוסטלגיה שתזדקק לה אולי בעוד עשר שנים… ההווה הזה שלי הוא כבר הנוסטלגיה של איש צעיר, שלך, ואני חש בזה ברגע שאני פוגש בכם… לא יכולתי למנוע ממך ללכת לפגישה הזו איתם, כל מה שנותר לי הוא להיזהר ממך, מהמסר שהעבירו דרכך, מהעובדה שמצאו אותך מתאים ונכון להעביר לי מסרים כאלה, שאקים מפלגה חדשה… אני נזהר גם מכם, היהודים, וגם ממשראווה לסוגיו, כי הם לאומנים, רובם הגדול לאומנים, צריך להיזהר מלאומנים מכל הצבעים והגזעים, אני מכיר את הניב הזה, חייתי אתו… גם אתה צעיר לאומני… ואתה אתי, כי אתה לא עם משה דיין, כי הכניסה אליו כבר בלתי־אפשרית, כי יש לו כבר מספיק מהסוג שלך, ואם הנסיבות היו אחרות, היית עם משה דיין, נער מנעריו, אני לא נאיבי, המשיכה שלך היא לסוג של כוח, והמשיכה היא ליחיד המסוים… אל נא… הדברים האלה חזקים ממך… אחרי הבחירות האלה, יש סיכוי שהכל יתאייד מעצמו, ואתם, אתה, תהיה במקום אחר… אתה רגיש, אני זיהיתי את זה עוד כשהיית ילד וביקרתי בבית הוריך, אבל כל כולי מתקומם נגד המחשבה שההווה שלי הוא כבר הנוסטלגיה המבוימת שלך, גם אם אינך לחלוטין מודע לכך… אתה לא טיפש, אתה תסתדר טוב, אני אהיה בשבילך חומר טוב, החיים כבר ירחיקו אותך, ואתה תאמין שבכוח ההיגיון שלך התרחקת. ילין־מור היטיב את משקפיו, ושאל, תוכל לזכור זאת מלה במלה? יהיה מעניין פעם לקרוא את זה בגרסה שלך, לא?

הוא קם והניח לי ללוות אותו למכוניתו. רציתי לומר לו, אבא, אתה טועה, ולא אמרתי. המלים הסתובבו בחלל הפה ולא יצאו. במחשבתי קראתי לו אבא. והמלים לא יצאו גם כשהשחיל עצמו למכונית, גוף כבד, ראש מסורק בקפידה, מתרווח במושב הנהג, מתכופף קצת כדי לתפוס את מבטי דרך החלון, מישיר מבט ואומר, תזכור, אנחנו גם שלוימ’לה… בסך הכול, כולנו שלוימ’לה….",ספרות עברית חדשה
אדם ברוך,פרידה שטרן צוחקת כמו פעם,"עשר בבוקר, 17 במאי 77', פרנקפורט, מערב־גרמניה, פּלאזה־הוטל, חדר 408. חלון צופה לאוטוסטרדה המובילה לשדה־התעופה. האור קרֶם־צהבהב. החדר צבוע קרם־צהבהב. פרידה שטרן, חמישים ושמונה, מחכה לטלפון. בחוץ חורף, בחדר חם. החום יוצר אד קרם־צהבהב. בלובי של המלון מסתובבים שני יהודים מקומיים. בינה לבין עצמה, פרידה קוראת להם משה ואהרון. היא לובשת אפודה סרוגה ולרגליה נעלי־בד לבנות ביתיות, שכאלה ינעלו יהודים בתשעה באב.

הבן של פרידה שטרן, מויש שטרן, מחכה לה בז’נבה, שווייץ. משם, בעוד יומיים, ימשיכו יחד לתל־אביב. אבא מחכה להם בתל־אביב. אם היא לא מגיעה לז’נבה עד בוקר ה־20 במאי, סימן שהעניינים בפרנקפורט הסתבכו.

מויש שטרן, עשרים־ושבע, יושב במלון בז’נבה, מחכה לטלפון. בחוץ חורף, בחדר חם. מעשן סיגריות אמריקאיות. באור החדר החם הזה העשן כחלחל. בודק, מדי פעם, את צירוף המספרים הפותח מזוודת־יד. פותח את המזוודה, סופר את הכסף, בונה ערימות קטנות על השולחן. מחזיר למזוודה, סוגר. מזוודה של 40 על 40 ס""מ. קם, ניגש לחלון, מביט החוצה, רואה אוטוסטרדה שטופת גשם מובילה לשדה־התעופה. ניתק מהחלון, מתיישב מול הטלפון. מדי פעם שומע את עצמו אומר, אמא, אמא. חוזר לחלון, זורה עליו אד וכותב באצבעו, מויש שטרן היה פה, מויש שטרן היה פה, מויש שטרן היה פה. שלוש פעמים. שורה מתחת לשורה, עד קצה האד.

חוזר לכורסה, מחכה לטלפון. או שהכול בסדר, ואז מעבירים את הכסף לאיש־הקשר וממנו לגרמנים, כמו תמיד, ואמא חופשייה וחוזרים יחד לתל־אביב, ומתרחקים מגרמניה לשנה או לשנה וחצי. או שכבר סגרו עליה והיא לא מגיעה לז’נבה עד בוקר ה־20 במאי, ואז הוא נוסע לבד לתל־אביב. לא מחכה לאמא.

הטלפון מצלצל. מויש, זה אבא, אתה שומע אותי? כן, שומע, מה שלומך, אבא? יש משהו? משהו מאמא? האבא שואל. עוד לא, עוד לא, מויש עונה, היא במלון שלה, אבל היהודים, משה ואהרון, הנבלות, אתה יודע, בלובי, לא זזים, אבל יהיה בסדר, אני בטוח, אבא, שיהיה בסדר… הפחד, אתה יודע, זה לא ממשה ואהרון, איתם היא כבר תסתדר כמו תמיד, הפחד עכשיו זה מהגרמנים, אולי הם שינו פתאום את כללי המשחק.

במשך שניות אחדות הקו דמם, ואז אביו אמר, אני יודע, אני יודע… יש לה דרך משלה במקרה הכי רע… תראה, מויש, אם היא לא מגיעה, אתה מיד נוסע לתל־אביב, אבל מיד, בלי חוכמות ובלי בכיות, הבנת אותי? ומויש שטרן אמר, כן, אבא. ואביו אמר, אנחנו יותר מדי מעטים, מויש, אנחנו, אמא, אתה ואני, וזהו. אנחנו רק שלושה בכל העולם… אז אתה חוזר מיד, הבנת? ומויש שטרן חזר ואמר, כן, אבא, והוסיף, מה נשמע בתל־אביב?

ואביו ענה לו, מה אכפת לך מתל־אביב?! מי יש לך כאן?! אתה ילד של יהודים, תזכור את זה, אתה לא ילד של דתיים לאומיים, לא של המר, לא של דרוקמן, לא של אדמה, לא של ציונים… אתה שלנו, רק שלנו, של יהודים… תל־אביב זה אפיזודה! מויש, אפיזודה! תזכור את זה, ואם אמא לא מגיעה עד לבוקר, אתה זז… תפילין תניח כבר באווירון, אני סוגר עכשיו, שלום, ואל תהיה לי גיבור, תהיה פחדן, תברח, שלום.


עברו שעות אחדות. ערפל כבד כיסה את העיר. פרידה שטרן ידעה, בחוש, שהטלפון לא יצלצל. הידיעה הבשילה גם במוחה וגם במעיה. הידיעה נעשתה גוש שחנק את גרונה. היא שיחקה עם עצמה את השעה הקרובה: אם כך־וכך מכוניות תעבורנה בעשר הדקות הקרובות על האוטוסטרדה, לכיוון שלה, גם הטלפון יגיע. ואם לא, לא. ואותה ידיעה חושית כללה גם את ההכרה שהיהודים עדיין בלובּי של המלון, מחכים לה. שהיא מוקפת. שהפעם זה כבר לא ילך. שהכסף שנועד לשחד פונקציונר גרמני ולפצות מתווך־פיצויים יהודי, יישאר בז’נבה, אצל מויש, ויגיע אתו לתל־אביב, לבעלה. שהמתווך היהודי מכר אותה לגרמנים. התחילה לצחוק. צחוק נטען, מתגבר, מתעצם, מנמיך עצמו, מתגבר, מתעצם, מנמיך עצמו, נעשה יללה, נעשה בכי. צחקה והרעידה עצמה. טִלטלה ראשה עד שהיטלטל מעצמו. זה עוד עובד, אמרה לעצמה.

בשתיים בצהריים התקשר בעלה ואמר לה, פרידה, תברחי, תשאירי הכול ותברחי. והיא אמרה, אני מחכה עד ארבע. תסמוך עלי. ובעלה אמר, פרידה, עכשיו, עכשיו את בורחת, את שומעת אותי, עכשיו! והיא אמרה, בסדר, אני בורחת עכשיו. והוא אמר, זה הפעם האחרונה בכלל שאת עושה את זה! הפעם האחרונה!

פרידה שטרן נשארה בחדרה, סופרת מכוניות חולפות. ובארבע התקשרה למויש, ואמרה לו, תברח כבר עכשיו, אל תחכה. הבטיח שהוא בורח. מעריב אתה מתפלל כבר על המטוס, מה? היא אמרה. ומויש אמר, כן, בטח, על המטוס.

מויש נשאר בחדר, כיסאו מכוון אל החלון, בוהה החוצה, קם, מנסה לתרגל שכיבת־סמיכה, נכשל, קם, שוטף פנים, פותח את הרדיו שמפיץ בחדר נעימוֹת־עַם שווייצריות שחוזרות שוב ושוב על אותם משפטים־מוסיקליים שוממים.


ב־4.03 צלצל הטלפון ופרידה שטרן שמעה את איש־הקשר שלה אומר שהוא לא יכול להגיע אליה, שהמלון מוקף אנשים, שהגרמנים יושבים בשתי מכוניות מעבר לכביש, מול המלון, ושהיהודים היושבים בלובי ומקיפים אותה אף הם מוקפים. שהוא לא יודע מה להציע לה לעשות, שהוא מצטער, שזה לא עניין של כסף. שהוא ניסה הכול, ניסה כסף, ניסה רחמים, ניסה איומי הלשנה, אבל הפעם הגרמנים לא מוותרים. דחוֹף להם קורבן־תורן. רוצים לעשות סדר במערכת שלהם. להתחיל את כל תהליך גל השילומים האחרון מחדש, עם אנשים חדשים. והפונקציונר ההוא, זה שלנו, איש־הקשר שלה אמר, כבר שרוף, כבר סוס מת.

פרידה שטרן צחקה. איש־הקשר שאל, מה את צוחקת, יהודייה משוגעת, מה את צוחקת?! ופרידה שטרן אמרה, אני צוחקת כי גם אתה מוקף, מרוב מקיפים גם אתה מוקף. איש־הקשר אמר, שומר פתאים השם. ופרידה שטרן, ששבה לעשתונותיה, שאלה, בכמה כסף מדובר? ואיש־הקשר שאל, באיזה עניין? והיא אמרה, בעניין שומר פתאים, כמה זה עולה, אני משלמת כמה שצריך.

ואיש־הקשר אמר, מצטער, הפעם, ברכבת ההצלה הזו, יש מקום פנוי רק לאחד… והאחד הזה זה אני, את בטח מבינה אותי. היא שאלה אותו, מה עושים? והוא אמר, בורחים, עכשיו, אם אפשר… ואם היהודים שלמטה מוסרים אותך, בלי שתופסים בשווייץ את הילד שלך עם הכסף, אז קצת יהיה קשה לגרמנים להוכיח בדיוק את הקשר, ואת תקבלי בערך רק שנתיים או משהו כזה, לא בטוח. אל תעשי שטויות, מחכים לך למטה, ואם יש עלייך איזה ניירות מיותרים, את כבר מבינה אותי, תזרקי אותם לאסלה עמוק עמוק… זה עניין של דקות עד שהם מגיעים אלייך. האיש השתתק לשתי שניות, והוסיף, אני מצטער, פרידה, תאמיני לי שעשיתי הכול.

פרידה שטרן שתקה, ואיש־הקשר שאל, למסור משהו למישהו? והיא שאלה, כמו מה? והוא אמר, לא יודע, אולי השארת משהו איפשהו ואת רוצה שעוד מישהו יֵדע איפה זה, או משהו כזה, מה אני יודע. ופרידה שטרן אמרה לו בגרמנית, לא תודה.

עד כה התנהלה השיחה ביידיש, והמעבר לגרמנית הפתיע את איש־הקשר. למה את משתמשת בגרמנית, הרי זה עוד לא הסוף? ופרידה שטרן אמרה, כמה זמן אנחנו מכירים, שלושים שנה, לא? כמה זמן אנחנו עושים את זה, שלושים שנה, לא?… אז עכשיו, אחרי השנים האלה, אני יודעת שזה הסוף, שהפעם אני לא יוצאת מפה, מפרנקפורט, מגרמניה, שאני מוקפת.

איש־הקשר אמר, כשהם יגיעו אלייך, תעשי את עצמך משוגעת, משוגעת גמורה. תצחקי… כמו אז, שמה, אל תעני לשאלות, לשום שאלות, תבכי ותצחקי… משוגעת… לא יענו אותך, מפחדים פה היום לענות יהודים ובמיוחד ניצולי־שואה, משוגעת, יהודייה משוגעת.

פרידה שטרן קטעה אותו ואמרה, חשבתי על זה, חשבתי על זה. ואיש־הקשר אמר, את לא עונה על שום שאלה, אם שואלים מאיפה בא הכסף לפונקציונר, שעכשיו כמו שאמרתי לך הוא כבר סוס מת, את צוחקת, דרך איזה בנקאי עוברים הפיצויים, את בוכה, מי מזייף את האישורים הרפואיים ואת העדויות או מי משמן את הפקידים של הפיצויים… את משוגעת גם כשאת לבד בחדר־מעצר, גם אז עוקבים אחרייך… צוחקת כמו פעם, כמו אז, את זוכרת.

היא לא ענתה, והוא אמר, את, כמובן, יכולה לתת להם את השם של הפונקציונר הגרמני, הסוס המת, אבל אז כבר יעלו גם עלי, את יודעת, וזה יהיה גם הסוף שלי, מה? ופרידה שטרן אמרה, יודעת. ואז הוא אמר, אם תתני את השם של הסוס המת הזה, תוך עשר דקות הגרמנים בטלפון עם השווייצרים… והכול… בעצם איפה בדיוק הילד שלך עכשיו?


מויש שטרן היה בפרוזדור כששמע את הטלפון. שלוות־נפש מלאה, המשתרעת לכל אורך הנשמה, הקיפה כהילה את עיגול ראשה של פרידה שטרן, שאמרה בקול נמוך, מויש, זה אתה? הוא צעק, אמא, זה אני, כן, מה קורה?! והיא, באותו קול נמוך, אמרה, אין מה לצעוק, ילד, אין מה לצעוק, תצא מהר מהמלון, תשים את הכסף אצל הדוד אברם, אל תעלה עם הכסף לאווירון, יכולים לחפש אותו באווירון… אני לא יודעת… יכולים לבדוק אותך באווירון, הגרמנים כבר יודיעו לשווייצרים, אתה יודע… הגוי של הדוד אברם יחכה לך למטה… כן, כבר דיברתי אתו על כל מקרה, ותיסע מיד לתל־אביב, ואל תדבר על שום דבר עם אף אחד מטוב ועד רע. מויש צעק, אמא! כששמע את צליל הטריקה.

למטה, בכניסה למלון, חיכה לו השליח גלוח העורף של הדוד אברם, איש כספים מקומי. השליח, שקיבל את מזוודת־היד, שאל, משהו ספציפי? לא, ענה מויש, כמו תמיד. השליח השתהה, ומויש טעה לחשוב שהוא מחכה לטיפּ. השליח, שדחה את הטיפּ, בלי גאווה מבוימת, אמר לו, אתה בבריחה עכשיו, אז תשמור גם על הכסף הקטן הזה. מויש מצא עצמו אומר תודה, ואת השליח טופח על שכמו ואומר, על לא דבר.

האנשים שמעו את פרידה עוד מעבר לדלת שנהדפה פנימה בקלות. אחד מהם, יהודי־גרמני שעובד עם המשטרה, תפס בכתפיה, הגביה אותה מהכורסה, הסמיך את פניו לפניה וצעק, אל תעשי את עצמך משוגעת! זה לא עובד עלינו!

פרידה שטרן, חמישים ושמונה, מתוך שלוות־הנפש המלאה שהקיפה את כל נשמתה, החזירה לו צחוק ארוך, עולה ויורד, המשיכה בו גם כשהדף אותה לכורסה. היא צחקה גם כשהובאה לפני שופט־המעצרים.


איש־הקשר צלצל לבעלה, לתל־אביב, ואמר, זה בסדר, היא צוחקת. ובעלה שאל, צוחקת־צוחקת, צוחקת מלא? ואיש־הקשר אמר, מלא מלא, כמו אז, כמו שהיה שמה, ברוך השם. ובעלה שאל, לברך הגומל, אפשר כבר לברך? ואיש־הקשר אמר, כבר הגומל? חכה, חכה קצת, נראה אם זה באמת עובד… היא צוחקת כמו אז, אבל חכה עוד כמה ימים… איך הילד מקבל את זה? והבעל אמר, עשינו אתו טעות, הוא קיבל פה חינוך, את החינוך של המר ודרוקמן, הוא שונא את העסקים שלנו… רוצה לקיבוץ, יש לו חברים בקיבוץ, רוצה שמש, בננות, תירסים, התקווה, שירי מולדת… הוא לא מבין שזה הכול אפיזודה, שאנחנו יהודים, לא ציוניסטים, מסכן, אבל יהיה בסדר, מוכרח להיות בסדר, הוא יבין שלא סתם הפקרנו אותה… יהיה בסדר, השם ירחם.

ואיש־הקשר אמר, היא בסך־הכול, ככה פיסית, נראית טוב, אל תדאג, זה לא מה שהיה פעם, אין מכות. ובעלה שאל, מה אתך? למה אתה לא בורח? איש הקשר צחק ואמר, לאיפה? לתל־אביב?!… אני קצת יתכופף פה… תגיד אתה – צודק או לא? ובעלה אמר, צודק, צודק, תתכופף בלי שרירים, תיכנס רך בבשר, בלי שרירים, ככה שרק תיפול ולא תישבר. ואיש־הקשר אמר, אז השם ירחם, להתראות. ובעלה אמר, טוב, אז השם ירחם, להתראות. ואיש־הקשר הוסיף, תשמור על הילד. ובעלה אמר, כן, אנחנו עכשיו רק שניים בכל העולם, הוא ילד יהודי, ואני לא נותן אותו לדתיים לאומיים. ואיש־הקשר אמר, עקידת דרוקמן, מה? ובעלה אמר, כן, כל פעם משיח־שקר חדש, כל פעם עוד עקידה, השם ירחם.
",ספרות עברית חדשה
אדם ברוך,צבי מישור אויב -העם,"אשה מבוגרת אותתה מהחלון הפונה לרחוב שיינקין, וצבי מישור ראה אותה ומיד הסתובב ובהליכה מהירה, שלאחר כמאה מטרים התפתחה לריצה, פנה לשדרות רוטשילד, חצה אותן לכיוון התחנה המרכזית. האנשים, שעקבו אחר האשה, ניסו לאתר אותו. תנועת העוברים והשבים בשעת ערב מוקדמת זו באזור שיינקין ושדרות רוטשילד היתה ערה ומישור חמק מהעוקבים, הגיע לתחנה המרכזית, הצטרף לתור לא ארוך של נוסעים לירושלים, משתלט על נשימתו. האנשים הציצו לתוך מוניות נוסעות, מכוניות חונות, קפה תמר, שתיים־שלוש חנויות מכולת, בית־מרקחת. הם נעו במהירות, עדיין בהליכה, מחליפים קריאות קצרות, חוצים את הכביש, דרוכים, מעוררים תשומת־לב וחרדה.


חודש לאחר מלחמת ששת הימים. צבי מישור, בן חמישים, מנאמני משה סנה, משיק לשוליים של קבוצת נתן ילין־מור, נע בכפרים ערביים, בנצרת, ביפו, מנסה לחדש קשרים ישנים, מטיף נגד האימפריאליזם הציוני. וממרחק בטוח, מתנהל המעקב אחריו. אנשים נשאלו על תנועותיו ועל מעשיו. בבית־הדפוס שבו שכפל עלונים ביקרו אנשים שביקשו לראות את ההגהות הראשונות. סטודנט ירושלמי שנהג לשבת בטעמון ולשוחח עם צבי מישור, הוזמן לשיחת רקע והציעו לו להמשיך לשמור על קשר עם מישור. כמעט בכל מקום מצא מישור את סימני העוקבים. והוא דימה עצמו לכוהן הדת של גראהם גרין בהעוז והתפארת. גם הוא נע בכפרים, דובר את שפתם, מעורר, מנסה לקנות את אמונם, לבנות רשת חדשה. תושבי הכפרים קיבלו אותו בבתיהם, זהירים, מביטים ביהודי הקירח הזה, שלבושו עני, שגמגומו מסגיר את יצריו, ביהודי המבוגר הזה הבוחר שלא להצטרף לשמחת אחיו היהודים המנצחים, נושף בגחלים הכבויות של רעיון הברית השמית, הברית היהודית־ערבית, ביהודי הזה המגיע אליהם מהחצר האחורית של החיים היהודיים. התושבים שמעו אותו, מביטים מעבר לכתפו בעוקבים הבלתי־נראים, מצפים להם. זירזו אותו להיפרד מעליהם. מיעטו בדברים איתו. לא התחייבו לדבר. הדיבור ההחלטי שלו התמסמס באוויר שביניהם לבינו, ליוו אותו בחשיכה לכבישים ראשיים. עקבו ממרחק אחר האוטובוסים שאספו אותו. ועם הזמן כמו כף יד הנקמצת לאגרוף אצבע אחר אצבע, נסגרו בפניו כפרים אחדים. פה ושם, כתשובה לשאלותיו, התפלספו הכפריים על גורלו של מיעוט ועל זמנים קשים. צבי מישור ביקש אז לגעת בעורם, לגעת במעיהם, בלבם. הם דחו אותו דחייה עיקשת, כפרית, מבועתת.


האשה שאותתה לו מהחלון עקבה אחר מסלול מנוסתו עד שנעלם, הגיפה את התריסים, פנתה למרכז החדר, התיישבה על ספה אפורה, שלצִדה שתי כורסאות אפורות, מחכה לצלצול האנשים שעקבו אחריו בפעמון דירתה. לאחר שניות אחדות, קמה מהספה וניגשה למטבח להכין קפה. המטבח הקטן היה נקי מאביזרים מיותרים, כפי שייראה מטבחם של אנשים המוכנים לעקור או להיעקר ממקומם. מבעד חלון המטבח שמעה את המיית תפילת ערבית של תלמידי הישיבה החסידית הסמוכה. המיה מקָרבת לב, עולה ויורדת, בה מתערבים קולות מבוגרים, ניחרים, של מורי ומשגיחי הישיבה.

האיש, אחד מהעוקבים, שאל אותה, למה לא סגרת את הדלת, מה? היא הבינה שהוא מנסה לקשור איתה שיחה ובאותה שעה כמעט ונכנעה לעייפות המצטברת של חייה המחתרתיים. כמעט התרצתה לניסיון שלו לקשור שיחה, ואמרה, אתה רוצה קפה, יש מים על האש. וכשאמרה זאת הצביעה על המים המורתחים כפי שיעשו אנשים הרגילים להסמיך הוכחה לדבריהם. האיש, עומד בפתח המטבח הקטן, אמר, עם קצת חלב וכפית שטוחה סוכר. וכשהכינה את הקפה, אמר לה, פניו לגבה, הוא כבר זקן בשביל כל זה, זה מצחיק, בשביל מה הוא צריך את זה? האיש דיבר לאט, מפתל את לשון הקִרבה בה פתח כשנכנס לדירה. האשה לא ענתה, והוא המשיך, הוא כבר באמת זקן בשביל זה, הוא לא תופס שהמצב השתנה, שאנשים השתנו, מה הוא מתרוצץ בין הערבים, בכפרים, בלילות, בסוף מי שיעבוד עליו זה הערבים בעצמם… הם יפילו אותו… הוא לא תופס שהם בעצם שונאים אותו… שהוא בעצם מציע להם רק צרות בסופו של דבר. והאשה אמרה, אף פעם לא תבינו את זה, הנה הקפה שלך, סוכר שטוח וקצת חלב, והאיש אמר, יופי, תודה… הוא רץ מהר בשביל בן חמישים… ראינו אותך מאותתת וצ’יק־צ’אק הוא נעלם לנו… את בטח לא תגלי לי לאיפה? האשה שתקה, וכשהאיש פנה ללכת אמר לה, תגידי לו שסגרו עליו ושזה עניין של יום־יומיים, הצו המנהלי כבר יצא. האשה אמרה, אני אגיד לו. המיית תלמידי הישיבה דעכה, והאיש שקלט את סיומה, הצביע לעבר מקומה המשוער של הישיבה ואמר, להם הכי טוב בחיים, תאמיני לי, ויצא את הדירה, משאיר את דלת הכניסה פתוחה.


צבי מישור הבחין שהכפריים אינם כפי שהיו איתו גם בשעות המתוחות. הכפריים סבבו בחצר חסרי מנוחה, מקשיבים לקולות שעלו מהבתים הסמוכים, מנסים לזהות רעש מנועי מכוניות. המארח, כפרי מבוגר שאותו הכיר צבי מישור שנים אחדות קודם מלחמת ששת הימים, דחק במישור שיסיים את דבריו ואסף את דפי הסטנסיל שלו לתוך שקית חומה פשוטה. כפרי צעיר יצא ונכנס, בהפסקות קלות, מהבית אל החצר הקטנה, מהחצר אל הרחוב, ובחזרה. מישור פנה למארח, כשהוא מתאמץ לפגוש את מבטו, בערבית הספרותית שלו, שעכשיו, יותר מתמיד, נתקעה בפיו כבדה ופצעה כאבני חצץ. קודם שמישור סיים את הקדמתו הארוכה, קטע אותו המארח ואמר בעברית… עזוב ערבית שלך עזוב… זה זמן רע, מחכים למשהו רע, אולי עוד מעט. הכפרי המבוגר, תוך שהוא מדבר, עקף במבטו את מישור ותקע את מבטו בקיר שמאחור. הכפריים, איש בתורו, במעין טקס שכלליו ידועים רק להם, עזבו את החדר, קדים קידה קלה בצאתם, עד שבחדר נותרו המארח וצבי מישור, כשהכפרי הצעיר עדיין נכנס ויוצא. המארח העתיק את מבטו מהקיר והביט במישור, ביהודי הקירח הזה המנסה לגעת בעורו, שיומו אוזל והולך, המתארח בביתו.

קול מנוע מכונית אחד נבדל מהקולות האחרים. קול מהיר יותר וחלק יותר. הכפרי ומישור האזינו. ניסו לבודד אותו מהקולות האחרים. קולטים רעש ריצת רגליים, חלקן יחפות וחלקן נעולות, מהירה, על פני רצפת האבן ועל פני רצפת האספלט שסביב הבית. והמארח אמר למישור, כבר אין מה לעשות, זה הם. דלת החדר נפתחה. הכפרי הצעיר הצביע על מישור, כשמאחוריו עומדים שני אנשים, ואמר, בעברית, הנה הוא, כולו דיבורים, מה יש לכם עליו, זקן טיפש. וכשהוא פונה למישור, אמר, מסלסל קצת בקולו, מה יש להם עליך? כלום יש להם עליך, כלום, בחיי!

צבי מישור לא הגיב, וכך עברו שתי דקות בהן בחן את האנשים שבפתח, והם אותו. הצעיר הכפרי קפץ לעברו, בפתאום, והחל מחבק ומנשק אותו ומגפף את ראשו הקירח, את אוזניו הגדולות, נתלה עליו, מטלטל אותו וצועק, בערבית ובעברית, בליל מלים בו חוזרת הקריאה זקן טיפש, והקריאה כולה דיבורים.


המכונית יצאה מהכפר. האיש שישב ליד צבי מישור הציע לו סיגריה ואמר, זה לא רק הצעיר, זה כולם הסגירו אותך. נהג המכונית הביט דרך ראי החלון ושאל, מי זה התרח הזה בעצם? אויב העם מספר אחד?! איש לא ענה לו, ולאחר דקת נסיעה, אחד האנשים אמר לנהג, על־יד כפר סבא תעצור רגע ונזרוק אותו שמה. הנהג שאל, צוחק, את אויב העם? והאיש אמר, את צבי מישור, בתחנה של כפר סבא, בעוון שוטטות, בשביל סיפתח… הרעיון הזה עושה לי טוב על הנשמה… בחיי, זה נקי, אני אוהב את זה, בחיי, זה בלי אלימות, חלָק כמו תחת של תינוק, בעוון שוטטות.

צבי מישור התקשר לאשה מהתחנה, כשהאנשים שומעים ורואים אותו. היא שאלה, בעוון מה? והוא אמר, שוטטות. היא חזרה על השאלה, והוא אמר, בעוון שוטטות. היא שאלה, אתה צריך משהו? והוא אמר, אותך, רק אותך, והיא אמרה, בעוד כמה ימים, יהיה בסדר, איך כפר־סבא בלילה? האנשים סימנו לו לסיים את השיחה והוא אמר לה, תעשי מה שצריך. והיא חזרה ושאלה, איך כפר־סבא בלילה? ומישור אמר, מה יש לך עם כפר־סבא בלילה?! האנשים שבו וסימנו לו לסיים, ומישור חזר ואמר, תעשי מה שצריך, והאשה שאלה, מי עשה את זה? מי מסר אותך? ומישור, מסיים ונאסף על־ידי האנשים, אמר, לה, התקופה, התקופה, לא האנשים, התקופה.

אחד האנשים שאל אותו, אתה לא מצחיק את עצמך עם הדיבורים האלה, התקופה התקופה?! זה הערבים, פשוט מאוד, זה הערבים מסרו אותך… איזה תקופה ואיזה נעליים?!… הערבים, הערבים שלך בעצמם, אתה לא מבין?! וצבי מישור אמר, אתה לא מבין, הילד שהביא אותכם אלי הוא רק מכשיר… הוא לא אשם. והאיש אמר, הייתי מורח לך את הפרצוף, חתיכת־מטומטם קומוניסט, תאמין לי, מטומטם.

גופו של מישור עייף, עיניו כבדו, רגליו נעשו רכות, חום גופו עלה, מצחו הזיע, מוחו שִחזר את תמונת הכפר, את היעלמות הכפריים מהבית, את מבטו המתחמק של מארחו, את קולות מנועי המכוניות, את הנסיעה לכפר־סבא, את השיחה שזה עתה סיים עם האשה, את הליכי המעצר שבעיצומם הוא נמצא. עיניו מדדו את גופו, את קומתו הקטנה, השוו אותו לגופים האחרים שבחלל הזה, מוחו מנסה להתנגד לעייפות של שנים, ואז, כששמע את האיש צועק, מטומטם זקן, לפחות תודֶה שהערבים הסגירו אותך! אמר, אני מודה. האיש צחק ואמר, אתה רואה כמה שזה פשוט, ומישור אמר, כן, זה פשוט, והאיש צעק, על מי אתה עובד?! ממי אתה עושה צחוק, קומוניסט מטומטם?! ומישור שאל בשקט, מה אתה רוצה? והאיש אמר, שלא תסתובבו בכפרים ושהערבים יסגירו ערבים ולא יהודים, אתה מבין, אני לא מחפש יהודים, אתם מכריחים אותנו לחפש יהודים, זה מה שאני רוצה! ומישור אמר, אתה אוהב יהודים? והאיש אמר, כן, בעיקר יהודים, ומישור אמר, תפסיק עם ההצגה ותרשום אותי על שוטטות. והאיש אמר, אתה כבר רשום, נתראה מחר, תספר לי על כפר־סבא בלילה. מישור עקב במבטו אחר האנשים החוזרים למכוניתם. הנהג, שחיכה להם בפתח האולם, שאל, ומה עם אויב העם? והאיש אמר, מחר נזרוק אותו חזרה על־יד הכפר, ובסוף הערבים יחשדו בו… הוא לא יֵדע להסביר למה שחררו אותו, והם בעצמם יגמרו עליו. האנשים נכנסו למכונית, שסבבה שלוש פעמים ברחבה הגדולה, מאיטה ליד הפתח, יושביה מביטים בצבי מישור, מאיצה וחוזרת באִטיות, עד שסבבה ברחבה ויצאה לכביש הראשי, בעוד מישור יושב על ספסל עץ כחול, עיניו מודדות את גופו, את קומתו הקטנה, משווה עצמו לגופים האחרים שבחלל הזה, למאוורר, לספסל, לשוטר הקבלה, לארון, לעציץ, מוחו משחזר למפרע את יום המחר, משווה אותו לימים אחרים, קודמים, דומים.",ספרות עברית חדשה
אדם ברוך,ציפור מחושמלת,"אנחנו למעשה סיימנו, אמר עורך־הדין והתרומם מכיסאו. יצאנו, רוחמה נשענה על קיר חדר המדרגות ונדפו ממנה טעם וריח של בטנת מעיל ישן. עכשיו היא נראית כמו ציפור שבורה.

בפעם הקודמת שראיתי אותה היא שכבה מגולגלת על מיטה בחדר מאופלל. ראיתי אותה מכיוון הרגליים, שהיו מכווצות. התאריך: מוצאי יום כיפור, מלחמת יום כיפור, ניו־יורק. היא שלוש שנים בניו־יורק, סטודנטית ומלצרית. הטלוויזיה פתוחה ומקרינה תמונות מצליחת התעלה. מחר היא הולכת בפעם העשירית לעורך־הדין בעניין הכרטיס הירוק, המאפשר המשך שהייה ועבודה בניו־יורק. לפני שנכנסתי אליה, במדרגות, אני פוגש את מי שאני קורא לו ביני לבין עצמי מיסטר גרין קארד. ופעם אני שואל אותה, איך מיסטר גרין קארד עושה את זה, טוב או לא טוב, תגידי, את האמת. רוחמה צוחקת ולא עונה ומתחשק לי לשבור לה את הפרצוף כשהיא צוחקת. הטלוויזיה אז פתוחה על ערוץ סי, הצגת חינם של פריקים. זהו, היא אומרת על הטלוויזיה, זהו האל הדו־מיני. ואני אומר לה, רוחמה, את מפלסטינה, מה לך ולאל הדו־מיני, איך מיסטר גרין קארד עושה את זה… לפחות הוא מוריד את הנעליים כשהוא עושה לך… יש לו חמש אצבעות על כל רגל או שש או ארבע או מה.

עכשיו מוצאי יום כיפור, ואני אומר לה, רוחמה, אני נוסע לארץ. ואני מרגיש כמו בובה על חוט. והיא אומרת, מתוך המיטה, אתה ציוני־מותנה. היא אומרת, יו אר אי קונדישנט זיוניסט. אני אומר לה, ראיתי במדרגות את גרין קארד או שאני טועה. ורוחמה אומרת, למה שתטעה. אני אומר לה, אבא שלך עכשיו בבית־כנסת בפלסטינה, ואת במלון המחוריין הזה עם גרין קארד שיכול להיות אבא שלך. ורוחמה אומרת, מה אתה רוצה? שאני אשב ואכתוב מכתבים לבחורים שלנו בחזית?! ועכשיו היא מתיישבת ומדליקה מנורת שולחן. טנקים שועטים על מסך הטלוויזיה. הכתב האמריקאי מדווח מסיבוב פרדס־חנה ליד מחנה 80. אני מזהה את הצמחייה. מריח את המים שיוצאים מהשטחים המעובדים והנעים לאִטם בתעלות בצדי הכביש. מהחדר הסמוך לחדרה של רוחמה נשמעת מוסיקה עם שירה, מישהו משמיע את החבובות מרחוב־ההפתעות על סרט הקלטה. מיסטר קרמיט עובר את הקיר, דרך הטפטים, ורוקד בחדר, תנועה לימין, לשמאל, נוטה קדימה, אחורה. וחוזר חלילה. סרט ההקלטה קופץ, ומישהו בחדר השני מעביר אותו קדימה. הטנקים נעים לפי הקצב של קרמיט, וזה פשוט נפלא. בעוד שלוש שעות אני עולה על המטוס לארץ. וזה פשוט נפלא. אני מרגיש פשוט נפלא. ואני לא מתפלא שאני מרגיש פשוט נפלא. אני רואה את הדרך משדה־התעופה לבית הורי. אני רואה את עצמי נוסע בלי עומק, לא מוקף בחלל, לא באנשים, לא בנוף. יכול להיות שכך זורמים להם הגֶנים בחושך, לבד לבד, ממצב אל מצב, מעמדה אל עמדה. זה פרדס־חנה, מאה אחוז פרדס־חנה. הכתב האמריקאי נראה מאה אחוז גברי, מאה אחוז במרכז העניינים. רוחמה, בחורה מפלסטינה, בת עשרים ושבע, בשר הירכיים מתחיל להתקפל, הרבה התעמלות נואשת, מכאיבה, כפיפות גב, גלגל הרזיה, הרבה ויטמינים, סטודנטית ומלצרית. אני רוצה לומר לה, רוחמה, זה בסדר, זה אני, אתי זה בסדר, אני לא אכאיב לך.

ועכשיו היא יוצאת מהאמבטיה עם מגבת של הילטון, ואומרת: למה שלא תלך לבכות במקום אחר, יש לך עוד שעתיים להמראה, לך רוץ, החנות של רוחמה סגורה היום, וזה כולל גם גיבורים. היא מתיישבת לשולחן ומתאפרת באור המנורה. אני רואה את עצמי עומד בחדר הזה, במלון הזה, עם קרמיט השר לטנקים הנוסעים על המסך. עכשיו רוחמה מפזמת אבינו מלכנו חננו ועננו כי אין בנו מעשים. קולה צעיר. היא היתה משתגעת כאן כבר מזמן, אבל הטלוויזיה הרחיבה את גבול השפיות שלה. גבול מלא מושגים חדשים, מתנודד מעל לראשה כמו שק נפוח וכבד. היא מפסיקה לשיר ושואלת, אתה חושב שאבינו מלכנו בעניינים, או שגם הוא היה עסוק היום? היא קמה, נועלת כפכפים גבוהים. גוף קטן שמנמן בן עשרים ושבע על עקבים, מתוק. ארבע דקות, לא דקה יותר, מה שמיסטר גרין קארד מקבל קבוע לזמנו החופשי, בלי להוריד את הנעליים. יותר מתוק ממתוק.

רוחמה ניגשת לחלון, ומשם אומרת לי, לך לבכות במקום אחר חייל אלמוני, נשארו לך שעתיים. מהחלון היא רואה חלון אחר ובו בחורה אחרת בחלון מסתכלת בבחורה אחרת בחלון. אני אומר בשקט, רוחמה. והיא אומרת, תפסיק, אל תעשה מזה סרט טורקי. ואני אומר בשקט, רוחמה. ועוד פעם בשקט, רוחמה. ועוד פעם, רוחמה.

אני מלווה אותה לרכבת התחתית. נוסעת למקום עבודתה. אחרי עשרים דקות, אני מצלצל למסעדה ומבקש את רוחמה. היא אומרת שהמסעדה עובדת למרות המלחמה, שרואים את המלחמה חי בטלוויזיה.


מהמלחמה אני שולח לה גלויה מצוירת סטנדרטית. ציור מודפס של חייל שמכובעו יוצאים פרחים, תופס את רוב שטח הגלויה. וברווח אני כותב, רוחמה, עם ישראל חי, יהיה יופי, ד""ש למי שצריך. אחרי־כן, על החול החם, חיילים מדברים על בחורות. אני מספר על אחת רוחמה. מדבר בה סרה. אחד החיילים אומר, הדלקת אותי.

אני נזכר ברוחמה בפאה נוכרית צהובה, חוצה את ברודוויי, מאולם ווֹדוויל אחד לשני. בהתחלה אני לא מכיר אותה. היא יושבת על שרפרף גבוה במסעדת נקניקיות ובירה. וכשהיא מסירה את הפאה ומסתרקת, אני רואה שזו רוחמה. עשר שנים עברו מאז ערב אחד בתל־אביב.

אני אומר, רוחמה? והיא מרימה את ראשה במהירות, ואז התנועה קופאת, רק שרירי הצוואר רועדים, ציפור שהתחשמלה רועדת. שמעתי על בחורות ישראליות שעובדות כרקדניות בווֹדווילים הניו־יורקיים, אבל בעיני לא ראיתי. עכשיו, בתנועה הקופאת, באור הניאון התעשייתי המכאיב, הלא אנושי, אני רואה בטוח שזו רוחמה. היא מחזיקה בידה את הפאה. כמו ראש שמוט אחוז ביד. מהג’וּקבּוֹקְס נשמעת נעימת פזמון קאנטרי: הנער נע במרחבים האינסופיים, נערתו מעבר לנהר, הוא חותר אליה בסירתו למרות הרוח והגשם. שׂער ראשה של רוחמה קשור מהודק לגולגולתה, ואור הניאון מרחיב באופן מלאכותי את נחיריה. אור הניאון מוחזר ממעיל־הגשם הפלסטי שלה. היא בודקת אם היא באמת שמעה רוחמה. לאט לאט היא מסובבת את ראשה לפי עיקולי הדלפק, ואז היא מגיעה אלי, ומריצה את ראשה חזרה ושוב אלי ושוב חזרה, עד שהיא נעצרת עלי. בחלונות־הראווה של חנויות מוצרי הסרק לאורך ברודוויי מתרוצצות כך עיני המושיע אחר העוברים ושבים. העיניים קבועות בפנים, שהן תבניות יציקה מפלסטיק צבעוני, כשמנגנון קפיצי מריץ אותן מכאן לשם.

מאז אני רואה קבוע את רוחמה. היא מסתדרת טוב מאוד עם מערכת המוסר והרחמים־העצמיים שלי. לפעמים היא מאחרת, וכשהיא נכנסת לחדר המאופלל תמיד, אור הכניסה משמש לה מסגרת, מסמן את תווי־המתאר של גופה, של אישיותה. ואז היא פוסעת קדימה ושוברת את רישום האור. ובעזרת ספוג לח וצמר גפן, היא מוחקת את האיפור ומכסה את פניה בקרֶם לבן. היא עומדת מול המראָה, ששוליה מוזהבים ואליהם מוצמדים מלאכי פלסטיק צבעוניים, מביטה בעצמה, פונה הצִדה, טופחת על בטנה בכף ידה הפתוחה ואומרת, לא מה שהיה פעם. לפעמים היא תשיר משפט או שניים של אחד משירי המולדת, כמו לי כל גל נושא מזכרת, או שדֵמתי. אחרי־כן, בקביעות, באותה נעימה, כשאני מתרומם ממנה, אני אומר, רוחמה, מה העניינים. והיא, ראשה בכר, אומרת, בונים בניינים. זו שאלה־תשובה שהבאנו לכאן מנעורינו. החום והמקריות של שנינו מגולמים בצופן הזה,

בפעם הראשונה שראיתי את מיסטר גרין קארד, ראיתי אותו חוצה את הכביש, לעבר המסעדה, כשידו אוחזת בעורפה של רוחמה. כך יוביל האדון את בהמתו. ועכשיו, ערפיח כיסה את העיר ובעדו ראיתי את רוחמה בחצי גובה. כאילו הולכת באוויר. אחרי־כן, בחדר שלה, שאלתי אותה, מיסטר גרין קארד הזה נראה כמו אנדרוגינוס, כתפיים של אשה, מגפיים של גבר, רגל שמאל מסריחה מבושם, קופץ כמו לוחם ג’יאו־ג’יצו, מה זה? רוחמה לא ענתה. מיסטר גרין קארד, מנהל סוכנות רקדניות, הבטיח לסדר לה רשיון עבודה.


כשחזרתי מהארץ מצאתי את הגלויה המצוירת ששלחתי לה תקועה ליד מלאכי הפלסטיק שעל המראָה. חזרתי לבקר אותה. זה בדיוק מה שאוֹדי מרפי היה עושה במקומי, בסרט על מלחמת־העולם השנייה. רציתי להגיד לה שהסיפור שלנו בטח קרה, כי הוא יותר מדי בנאלי מכדי שלא יקרה. האמת שלא רציתי להגיד כלום. רק להיכנס לנעליים של מיסטר גרין קארד, ואחרי־כן לרחוץ אוזניים עם האפטר־שייב שלו. יש קסם מדיח בחפצים אישיים של מישהו זר. הייתי מסדר בשורה את מברשת השיניים, מכשיר הגילוח, ואת המספריים הקטנים שלו ומוציא אותם להורג בירייה, אחד אחד. החדר מאופלל. אני רואה אותה מהגב. הראש והשכמות בולטים מהכורסה האדומה הנמוכה.

השכמות התעבו יותר והן מונחות על אופק הכורסה כמו שני גלילי בד דחוסים וקצרים. היא על ערוץ סי. תראה את הפריקים האלה, היא אומרת, הפסדת אינטרביו עם ז’קלין סוזן. אני מחפש את קרמיט החבוב, אבל הערב הוא לא בחדר ולא שומעים אותו מהחדר השני. אני מבקש לשעשע אותה, ואני אומר שמהיום אני אוֹדי מרפי. זה לא הולך, היא מסרבת להשתעשע מזה. מחר היא צריכה לקבל תשובה מעורך־הדין בעניין רשיון העבודה. אני אומר לה, בטח תקבלי, את בסדר איתם, בטח תקבלי, אין בעיות. ואני יודע, בלבי פנימה, שהיא לא תקבל. שהיא תידחה מחר על־ידי שלטונות ההגירה. שלמעשה היא כבר נדחתה.

ובבוקר, במשרדו של עורך־הדין. ברוקלין, פיסות נוף ירוקות נראות מבעד לחלונו. הוא פותח את התיק שלה. אני רואה אותה בתצלום פספורט: שער ראשה צמוד לקרקפת, משוך לאחור, משווה לה מראה נגרואידי משהו. הפנים הגלויים בתצלום, המושטים קדימה, המאומצים למשך דקת הצילום, מסגירים אותה כעוד גוש בשר שצף בסוואנה של ניו־יורק. גוש צף מבקש להיאחז במשהו. התצלום הזה הוא עדות אופי. רצח אופי. הדבר המדבר בעד עצמו.

עורך־הדין מחייך אליה ומניע את שומני פניו באופן מגונה, גורם לי לחשוב שהיה ביניהם משהו. אני מקנא לגוש הבשר הצף בסוואנה של ניו־יורק ונתקל בעורכי־דין ובקרפדות עם רגלי וֶלוֶטה כמו מיסטר גרין קארד. אני יכול לירוק את הקנאה מגרוני, כך שהיא תפגע בקרקע ותתמסמס שם לאִטה.

התצלום הזה הוא רצח אופי. המאמץ שלה בדקת הצילום לצאת מהוגנת, יעילה, מועמדת מתאימה לכל דבר, ובראש ובראשונה לרשיון עבודה, מחליש את ברכי. עורך־הדין מוסר לה שבקשתה, בשלב זה, נדחתה.

ועכשיו, מחוץ למשרדו, היא נשענת על קיר חדר המדרגות כמו ציפור שהתחשמלה מחוט חשוף. טעתה לחשוב שהוא ענף־עץ יבש. אני מרגיש את נשימתה החמה על גרוני. ואני אומר לה, המלוכלך. ולא מוסיף מלה. והיא אומרת כן, המלוכלך. אין דבר, היא מוסיפה, רוחמה עוד לא מתה. ומסתלקת. בערב, במסעדה, אני חושב איך היא דיברה על עצמה בגוף שלישי. ואז, אני רואה אותה דרך חלון הזכוכית הגדול, חוצה את הכביש, מנופפת בידה בפאה הצהובה. מתקדמת במהירות. חותרת בערפיח כמו רץ נושא לפיד. ואני יודע שהיא נשברה ושלפחות בחודש הקרוב היא תהיה ילדה טובה וצייתנית שלי. בדיוק הילדה הצייתנית שאומרת בשקט, בונים בניינים, ונרדמת. אני יודע שהעניין הקטן שלנו קיבל אַרכה. ואני צוחק אליה.",ספרות עברית חדשה
אדם ברוך,שמו דבר כבר לא יהיה ביני ובין לאה,"בעומק החדר ישב בעלה המיועד של לאה, מעשן. החדר היה מלא קרובי משפחה. הבעל המיועד בא לפני פחות משנתיים מחוץ לארץ, בערך בן חמישים. אחד מבני הדודים הצעירים ששירת בתותחנים אמר, תראה איך החתן הצעיר הזה מזיע את הנשמה שלו. הקרובים הצעירים הסתכלו בלאה, כלה בת שלושים ושמונה. לאה ישבה על ספה, בין שתי נשים, בגדיה חומים, ושרה בקול נמוך עם זמרת שנשמעה מתוך הרדיו אם ייפול הכוכב שלי, והחתן אמר, יש לה קול טוב, לזמרת. ולאה אמרה, היא זמרת מצוינת. הקרובים הקשיבו לשיחת החתן והכלה וחייכו לעצמם. קשה היה לדעת אם כבר היה ביניהם משהו. החתן שתה קוניאק ודעתו הלכה והזדחחה. לאה לא הסתכלה בעיניו. ומזה אפשר היה להבין שכבר היה ביניהם משהו. לחתן היו גרביים ירוקים והוא דמה לאחת הדמויות שפר גינט פגש במסעותיו. הירוק היה ירוק חולה ובסופו הציצה רגל לבנה דקה. הקיבה שלי התהפכה כשחשבתי שלאה עשתה משהו עם הצפרדע הירוקה־לבנבנה הזאת, ששתתה קוניאק ושמעל לראשה תלה דיוקן של הרצל מעשה ידי הרמן שטרוק.

האנשים שישבו ליד החתן ניסו למשוך אותו במלים. הזמרת חדלה משירתה והחל שידור של תוכנית מלל. ומישהו אמר, תנו קצת מוסיקה, בחייכם. והסוחר, בעל הבית, העביר תחנות עד שעצר בתוכנית מערכונים. ולאה אמרה, יופי, אני אוהבת מערכונים. זו היתה מסיבת האירוסין של לאה והיא יכלה להגיד מה שהיא רוצה. ובעל הבית אמר לחתן, הילדה שלך אוהבת מערכונים, שמעת אותה, תיתן לה הרבה מערכונים. האנשים צחקו, ובעל הבית הסתכל בלאה לראות אם גם היא צוחקת. לאה לא צחקה, ובעל הבית אמר לה, לאה’לה, מערכונים מהבעל זה טוב, תשמעי אותי, ותוך כדי כך ליטף את ראשה של אשתו שאמרה, כן, מערכונים מהבעל זה טוב. האנשים לא ידעו מה בדיוק עושה החתן ששמו הירש. מישהו אמר לו, הירש זה בעברית צבי, אז נקרא לך צבי, אם לא אכפת לך. והחתן אמר, הירש זה הירש, ולאה אמרה, הירש זה יותר יפה מצבי. ובעל הבית אמר, שיהיה הירש, העיקר שיהיה במזל ושתהיה פרנסה וילדים ומערכונים מהבעל. ולאה אמרה, תפסיק כבר עם המערכונים מהבעל, זה לא מצחיק. ובעל הבית אמר, מה שאת אומרת לאה’לה, מה שאת אומרת.

האנשים חיכו לרב יונגרמן שהיה קרוב רחוק שלקח חלק בימי חג ובימי אבל, ואיש כבר לא יכול היה לשחזר את הקשר המשפחתי. לאה שאלה את בעל הבית, עם הרב יונגרמן זה בסדר? ובעל הבית אמר, אל תדאגי, פעם יונגרמן תמיד יונגרמן. והאנשים צחקו, ובעלת הבית התחילה לשיר, הנה מה טוב ומה נעים שבת אחים גם יחד, והאנשים הצטרפו אליה בקולות שונים ובקטעים שונים, ועד מהרה השירה גוועה ורק קולה של בעלת הבית נשמע. בעלה מחא לה כף וקרא, בראבו, בראבו, ופנה לחתן ואמר, היא נהדרת, לא? היא נהדרת האשה הזאת, איזה קול, שלושים שנה ביחד זה לא צחוק. והחתן אמר, נהדר, נהדר, בראבו, ועשה תנועת הצדעה ושלח נשיקה באוויר.

לאה הסתכלה בחתנה שהיה שתוי. הקרובים הצעירים הסתכלו בלאה, שלא החזירה להם מבט. הם הסתכלו בחזה שלה, בבטנה וברגליה שנראו שמנמנות בחליפה החומה. הצעירים ישבו בקבוצה אחת ומישהו אמר, היא, לאה, כבר שנים אוכלת עם זקנים, מסכנה, וכשאני רואה את זה בא לי להצביע בשביל מרשה פרידמן.

החדר נחלק לקבוצות. על הספה המרכזית ישבו לאה ולצִדה שתי נשים, לפניהן שולחן נמוך וסביבו כורסאות במעין ריבוע, כשבקצה הרחוק יושב החתן וסביבו שני גברים. על ספסל ביתי, מרופד כריות, ישבו בני משפחה שונים בגיל המעבר, ובפינת החדר ליד הדלת ישבו הקרובים הצעירים. הסוחר ואשתו התקינו לעצמם סלון ששיקף במדויק את הווייתם, וזה מה שעשה אותו “כה שונה וכה מושך”. אחד הצעירים אמר, הייתי מוציא את החתן הזה למסע אלונקות, וצחק. אחת הנשים, שישבה על הספסל המרופד, פנתה אל לאה’לה ואמרה, נו לאה’לה, מזל טוב, והחתן אמר, מזל טוב, מזל טוב, ורופף את קשר עניבתו. היא הולכת לחיות, חשבתי לעצמי, עם אחד שאין לו שרירים ברגליים.

בעל הבית אמר לחתן, היא מציאה כשרה, תאמין לי, ממשפחה טובה, כשהוא מחבק את כתפו, אנחנו משפחה טובה, תשאל את לאה’לה איך היינו איתה כל השנים, יהיה בסדר, אל תדאג. האנשים אכלו ושתו. מוסיקה קלה נשמעה מהרדיו. והחתן אמר לו, אני לא דואג, מה יש לי לדאוג. לאה הביטה בבעל הבית ובחתן וניסתה לנחש על מה הם מדברים. בעל הבית פנה אליה ואמר, אין לנו מה לדאוג, נכון לאה’לה? החתן צחק, ולאה אמרה, אני חותמת על כל מה שאתה אומר. ובעל הבית אמר לחתן, שמעת אותה, שמעת, היא חותמת, אני כמו אבא שלה. ואחד הצעירים אמר בקול, גם כמו אמא שלה. בעל הבית הסתכל עליו ואמר, אל תהיה חכם כזה גדול, והצעיר אמר, מחקה את לאה, אני חותם על כל מה שאתה אומר. ובעל הבית חזר לחתן ואמר לו, אל תשים לב, זה מצב־רוח, אל תדאג, יהיה בסדר, והחתן אמר, אני לא דואג, ובעל הבית אמר, אין דבר, אין דבר, תרנגולת מבוגרת נותנת מרק יותר טוב, וגם אנחנו כבר לא ילדים, מה. החתן צחק והבטן שלו רעדה. ומישהו שאל, על איזה תרנגולות אתם מדברים שם, ובעל הבית הסתכל בלאה שהורידה את עיניה, ואמר, תרנגולות, אתה יודע, קוקוריקו. והשואל צחק ואמר, קוקוריקו, מה, קוקוריקו, ונאנח מהנאה וגעה מצחוק.

החתן מזג לעצמו קוניאק וקרא, לחיים! מזל טוב! לעבר הצעירים שלא היו מוכנים לגילוי החיבה המגושם והגלותי הזה. והחתן אמר, אולי נרקוד משהו, יש מוסיקה, כשהוא עדיין פונה אל הצעירים. ואחד הצעירים אמר בשקט, תראו את החרדון הזה, ובקול אמר לחתן, כל הכבוד, הירש, באמת כל הכבוד. ובעל הבית התקין את הפטיפון. האנשים קמו, הזיזו כיסאות ויצרו רחבת ריקוד במרכז החדר. החתן הידק את קשר העניבה והזמין את לאה לריקוד הראשון. בעל הבית קרא, בראבו, בראבו. לאה קמה לקראת החתן, שעצם את עיניו וקפץ את שפתיו והיטיב את שפמו במין עליזות משונה. החתן חיבק את מותניה והחל נע באִטיות מגושמת, כשבעל הבית מוחא כף וקורא, אלה דיבורים, את זה אני מבין, מושך את אשתו ורוקד איתה, ידיו על ישבניה הנמוכים, מתכופף ומוזג קוניאק, עומד לרגע בין החתן ולאה ונותן להם את הכוסיות. האנשים הסתדרו לאורך הקירות וצפו ברוקדים. לאה סקרה במבטה, תוך ריקוד, את פני האנשים שחייכו אליה ביום שׂמחתה, והחתן הושיט, כל סיבוב, כוסית לעבר הרצל שעל הקיר, בעוד בעל הבית הרוקד דופק על כתפיו וצוחק לתוך פניו.

החתן התיישב מזיע ולאה נשארה עומדת במרכז החדר, ובעל הבית שאל את החתן, מותר? והחתן חסר נשימה נד בראשו, ובעל הבית התחיל לרקוד עם לאה, כשהכול צופים בהם. בפתח עמד הרב יונגרמן ולצדו בנו הבכור, שהחל את תקופת ההתמחות שלו ככלי קודש. מישהו אמר, הרב הגיע. לאה עצרה, אבל בעל הבית משך אותה לריקוד, אומר, זה בסדר, ליונגרמן לא אכפת שאנשים רוקדים, בואי, זה בסדר. בעל הבית קרא לו יונגרמן ולא הרב יונגרמן, כפי שיעשו אנשים שגדלו בבתים רבניים שהרבנות נזדלזלה בעיניהם. לאה עדיין עמדה, וידיו המושטות של בעל הבית צנחו לצדדיו. בעל הבית פנה לרב יונגרמן ואמר, ריקודים זה לא נגד התורה, נכון? הרב יונגרמן נכנס בינתיים לחדר ושוחח עם זה ועם זה, כשבנו עוקב אחריו ולומד את טכניקת השיחה הסתמית, פלבול העיניים, האנחה הקצרה, האנחה הארוכה, תקיעת הכף, לחיצת היד, המענה הקצר, ההנהון, והאיתור המהיר של בעל המעמד הגבוה ביותר בחדר. החתן ניגש אל הרב יונגרמן, שחייך אליו חיוך מרגיע ואמר, נו, שמחה גדולה. החתן לחץ את ידו הרכה של הרב שהִשהה את כפו בכפו. כשהרפה מידו, מיהר בנו ולחץ את ידו של החתן, ואף הוא השהה את אחיזתו. מישהו סגר את הפטיפון. האנשים חזרו לשבת. הרב יונגרמן ישב על הספה, מצדו האחד בנו ומצדו האחר החתן.

לאה עמדה ליד הדלת, מאחורי הקרובים הצעירים, ואפשר היה לשמוע את פעימות לבה. בעל הבית אמר, יונגרמן, טוב שבאת, תכיר את הירש, החתן של לאה’לה, בחור מצוין, וטפח להירש השיכור על כתפו. צריך לדבר על הסידורים. בעלת הבית הגישה לרב ולבנו תה. האנשים יצאו לחדרים האחרים והשאירו את הרב, את החתן ואת בעל הבית לשוחח על התנאים. ובעל הבית אמר להם לפני שיצאו את החדר, תדליקו את הפטיפון, זה ייקח רק כמה דקות, אין בעיות. במרפסת אמרתי ללאה, הסרחת אותה לגמרי עם התרח הזה, ולאה אמרה, אתה באמת גיבור גדול. התשובה שלה הצחיקה אותי ואמרתי לה, זה אפילו לא ברמה של סרט טורקי. ואז נכנס בעל הבית למרפסת ואמר, לאה’לה מותק, הכול בסדר, אנחנו כבר גומרים כמו שדיברנו, הוא רושם את הדירה על שם שניכם, ואת הפיצויים מהעבודה את שומרת בקרן לעצמך, כמו שדיברנו. לאה לא ענתה. הוא חזר לחדר. אמרתי לה, תהרגי אותי, אני לא מאמין למה שאני רואה, ולאה אמרה, אתה משתגע לעשות לי, עוד כשהיית ילד ראיתי שאתה משתגע, אז לפחות תדבר, אם זה עושה לך טוב. הסתכלתי ברגליים השמנמנות שלה, בשׂערה שהיה מגולגל מעל לחלקת עורפה הלבן שנשען על שכמות עגולות ורכות. בחיי, אמרתי זה סרט טורקי. אבל ידעתי שאני משתגע, שם על המרפסת, וששום דבר כבר לא יהיה ביני ובין לאה.",ספרות עברית חדשה
אדם ברוך,תבין יש לה שני אלוהים,"שטח אדמה חולי, מלבני, שרוחבו כמאה מטר ואורכו כשלוש מאות מטר, בצדו המזרחי חורשה קטנה מדולדלת, מצדו המערבי כביש, ובצדו הצפוני גבעת חול קטנה. שני אנשים מדדו את השטח. מישהו סימן בעיגול את המקום שבו נמצא הצעיר מת, ירוי. האמא לא מוותרת. היא אומרת שמישהו ירה בו, לא ייתכן שזו תאונה, לא ייתכI שהוא ירה בעצמו, פשוט לא ייתכן. היא רוצה חקירה חוזרת. החוקר הצעיר אומר שייתכן, ולאחרים הוא אומר שיותר מייתכן, שהוא שוקל את האפשרות שהצעיר ירה בעצמו כתוצאה ממתח נפשי, מלחצים וכו'. כבר היו דברים מעולם, אומר החוקר, אך המקרה יסוּוג כתאונה, באין ראיות מספקות לסיווג שונה. ולמחרת, במשרדו של עורך־הדין, אנחנו מחכים לאמא האמורה להביא איתה את צלניק. העורך־דין אומר, עד שהאשה תבוא, אני רוצה לומר לכם כמה דברים. ראשית, כולנו מודעים לגודל האסון, אבל צריך להיות מעשיים. אני מציע שמרגע זה ואילך נדבר רק על תאונה ואך ורק על תאונה, זה מוכרח להיות מובן לכולנו. ואחרי־כן כבר נראה… דבר אחד בטוח: את הילד לא יחזירו לאמא שלו. בינתיים, הגיעו האמא וצלניק. האמא אמרה, במלחמה הייתי חצי שנה ביערות ואחרי־כן הייתי עם בעלי השני שנה באונייה רוסית, בלי לעלות לאדמה, שנינו בתור אלחוטאים, ובעיקר בתור יהודים… וכשאמרו לי שהילד נהרג, הבנתי משהו שאתם לא תבינו. הבנתי שיש קשר בין כל אלה, שהשואה נמשכת. אסור היה לקחת את הפיצויים… אני לא יריתי אז, באונייה, ביער, בעצמי, אפילו לא חשבתי על זה, לא ביערות, לא באונייה ולא בחקירות ולא במחנה ולא בהגליה… וגם הוא לא ירה בעצמו. וצלניק אמר, תשמעו אותה, היא עברה הרבה, שני בעלים במלחמה, היא מהאנשים של פעם… אתם יודעים, אנשים מברזל, שבע שנים לא שמענו ממנה מלה, חיפשנו קשר דרך חברים, פרטיזנים, דרך השטן יימח שמו בעצמו, ורק אחרי שבע שנים שחררו אותה האדומים, הנאצים החדשים, ואמרו, היהודייה נקייה, אבל יהודייה… האדומים יימח שמם לקחו ממנה את הזכויות, ובסוף היא הגיעה לכאן, אלינו, לארץ ישראל, הכול מהתחלה, ואחרי שנה התחתנה עם פישטובר הזה והביאה את הילד… תחשבו על כל זה לפני שאתם עושים משהו.


ימים אחדים קודם־לכן, צלניק אמר לי, הנה הכתובת של פישטובר, זה האבא, הוא יודע. הם כבר לא ביחד איזה עשר שנים… הוא בכלל בעלה השלישי, השניים הלכו באירופה. זה מהתחלה היה ביניהם מיקח טעות. היא מהיערות, מהאונייה, מהמפלגה… הוא כלום. רק בסוף, שלושה חודשים במחנה קטן, האמריקאים באו לפני שהוא הבין בכלל מה קורה, אחרי־כן כמה שנים באירופה, בלי דין ובלי חשבון, ורק ב־49' הגיע לארץ… זה מה שאני יודע עליו. בעצם יש עליו עוד כמה דברים, אבל זה לא לעכשיו.

פישטובר אמר, הם אומרים שהילד לא ירה בעצמו, אז הוא לא ירה בעצמו. מבחינתי זה סגור… הוא לא ירה בעצמו. זה מדינה יהודית, אתה מבין, זה לא רוסיה, אין פה קונספירציה על חשבון ילדים… היא, האמא שלו, אתה מבין, היא מסוג אחר, הכול דוקטרינות, קונספירציות, פוליטיקה… אני אמרתי לה, הנה, יש מדינה, נעשה חיים חדשים, מסחר, ילדים, בית, משהו אחר… בואי נחיה עוד פעם אחת…

פישטובר, אמרתי, מר פישטובר, הילד מת, האשה רוצה שיפתחו חקירה חדשה, החוקר אומר שזו תאונה, אפשר לגמור ברוח טובה… תסלח לי על הביטוי… לגמור על תאונה. זה קורה, אחת למספר חודשים זה קורה, בלתי־נמנע, כמו שאומרים… ההורים צריכים לחתום על כמה ניירות, מה אתה אומר? פישטובר קם מהכיסא, גופו רך ורגליו קצרות, וניגש לחלון. מבעד לחלון נשקף חלק מדרומה של תל־אביב. ופישטובר אמר, בלי לחכות לתשובה, אתה רואה את העסק הזה? זה עסק רפואי של אביזרי פלסטיק, עזרים מלאכותיים וכו' וכו'… מה אני כבר רציתי מהחיים החדשים בארץ ישראל? באמת רק מעט מאוד, להישאר בחיים ועוד משהו, מינימום שבמינימום… לפני־כן, כשהתחתנו, הייתי כמה זמן סוכן תרופות, לא מי יודע מה, אבל החזקנו מעמד. אבל לאשה הזאת זה לא נראה… היא המשיכה לחיות שם, במלחמה, בחקירות, במפלגה, והיא אמרה שסוכן תרופות הוא פרזיט. מסביב כולם היו סוכנים, אבל רק אני הייתי אצלה פרזיט. עכשיו אומרים שהילד מת… לא ראיתי אותו כבר כמה חודשים, הוא הלך אחרי האמא שלו, ילד של פרזיט ושל פרטיזנית… בגיל שמונה שלו נפרדנו. אחרי שנתיים נכנס ללמוד בפנימייה, מאתיים לירות, בכסף של אז, הוא עלה לי לחודש. בינתיים הוא כבר עשרים ושתיים בערך, לא ילד. תאונה זה בסדר גמור מצדי, פה זה לא רוסיה, לא המפלגה, אין קונספירציות כאלה כאן… תאונה, כן, לא יכול להיות משהו אחר… אפילו בלי לשמוע מה שהחוקר אמר, אם היו שואלים אותי הייתי אומר תאונה.

לפני שנפרדנו, ליד דלת בית המסחר, פישטובר אמר, צלניק הזה בוחש בעניינים, מה? אמרתי לו שצלניק לא בוחש, אבל בעניינים. ופישטובר אמר, המנוול. המשכתי לעמוד, כי הרגשתי שפישטובר רוצה עוד מספר דקות. המנוול נשאר באוויר. לא שאלתי למה מנוול, והשארתי לפישטובר את ההחלטה אם להרחיב את הדיבור. ופישטובר אמר, אחרי המלחמה הייתי שנתיים באירופה, וחלק מהזמן אפילו בגרמניה ממש… כל השנים חשבתי שבקושי יש רק אלוהים אחד שלו צריך לתת חשבון, אבל כשהגעתי לישראל, או יותר נכון כשהתחתנתי איתה, גיליתי שיש כבר שני אלוהים… והראשון זה הצדיק צלניק. השני בשמיים. ושגם לו, לצלניק, צריך להגיש חשבון… לפני החתונה הוא הזמין אותי למשרד שלו לשיחה, כאילו הוא הורים כזה, או אפילו כאילו מתחתנים בעצם גם איתו ככה, ובמשרד היה עוד איש אחד, והצדיק צלניק שאל אותי על הזמן שלי באירופה שאחרי המלחמה, אלף ואחת שאלות… ורק אחרי כמה שנים, היא אמרה לי שצלניק והשני מצאו ששיקרתי בנוגע לכל מיני דברים של הזמן בגרמניה אחרי המלחמה. היתה נפגשת הרבה עם צלניק, לפעמים בעיר ולפעמים בקיבוץ שלו, לא אינטימי, אני חושב, אידיאולוגי מלא… פעם הוא סידר שתיסע לאיזה – ובכלל הרבה כינוסים כאן בארץ – לאיזה קונגרס באירופה… הייתי שואל אותה, מה עם הצלניק הזה, קרוב שלך, אלוהים שלך, מה איתו?! אבל היא רק אמרה, זה לא קשור לאינטרסים של סוכני־פרוטזות. יותר טוב לך שתישאר באלמנט שלך. כן, אני בטוח שצלניק בעד תאונה… הוא גם אמר לה אז לקחת את הפיצויים.


הוא לא ירה בעצמו, עורך־הדין אמר, מובן, מר צלניק, מובן שניקח את זה בחשבון. אבל גם אתה תסכים שאי־אפשר להתעלם מעובדות מוכחות… למשל מדוּח המעבדה הקובע שהירייה נורתה מטווח של עשרים עד ארבעים ס""מ, ומעוד עובדות. וצלניק אמר, הניסיון האנושי מלמד אותנו שלפעמים הרגשה פנימית חזקה, מין אמונה חסרת הוכחה, מתבררת כצודקת יותר מאיזה דוּח מעבדה שלא יהיה. אבל, הוסיף צלניק, דוּח מעבדה הוא דוּח מעבדה, צריך לקחת את הכול בחשבון. והאשה אמרה, לא היינו צריכים אז לקחת את הפיצויים. צלניק חפן פניו בידיו ונשען לאחור, ועורך־הדין אמר, אני לא מבין. מה הקשר? והאשה אמרה, אף פעם לא תבין. ועורך־הדין חש שהיא בעצם מדברת דרכו לצלניק, ואמר, אני חוזר ואומר שתאונה היא המוצא המשפטי האידיאלי, מבחינתכם, מכמה וכמה בחינות… לא כדאי לבקש חקירה חדשה. האשה אמרה, אני לא מפחדת מכלום, אני רוצה חקירה, הוא לא ירה בעצמו. עורך־הדין הציע לקיים פגישה נוספת עם החוקר. פגישת הבהרה, אמר. האשה צחקה, ראית את החוקר, אין לו שלושים, השורשים שלו קשורים לו מסביב לנעליים, אין לו עומק. הבהרה… דוּח מעבדה… על מה אתם מדברים?! האשה קמה ויצאה. אנשים חיכו לעורך־הדין בחדר סמוך. צלניק ניגש לדלת, סגר אותה, ואמר לו, כשהוא ליד הדלת ומבטנו אליו, זה יהיה בסדר, תקבע את פגישת ההבהרה, אני בינתיים אדאג שזה יהיה בסדר. תאונה… אני סומך עליכם שמהחדר הזה לא יֵצא החוצה כלום על העניין.

בערב התקשר איתי פישטובר. שכחתי, אמר, לספר לך שבכסף של הפיצויים היא לא נתנה לי לנגוע. רציתי לקנות עם הכסף הזה סוכנות, אבל היא לא נתנה, אני חושב, תמיד חשבתי, שהכסף כולו הלך למפלגה… לא קנתה איתו מכונית, לא תכשיטים, לא חשבון בנק סודי. ככה די הרבה כסף בשביל משפחה רגילה כאן. גם הצוואה שלה, היא בעצמה אמרה לי, הולכת כולה למפלגה… רק רציתי שתדע. צלניק הולך על תאונה?! אם הוא כן, אז גם היא כן. בסוף אם הוא רוצה תאונה, יהיה תאונה גם לפי דעתה… אידיאולוגיה לפני עובדות ומעל לעובדות. בכל אופן, אני, הפרזיט, לא ראיתי גרוש מהכסף שואה הזה.


עורך־הדין קבע את פגישת ההבהרה ליום שני אחד, שהיה יום חמים ונאה באמצע החורף, במשרדו של החוקר. כשהגעתי, מצאתי את עורך־הדין מחכה, ואמרתי לו, בוא לא נהיה בדואים, נחתוך את כל הנימוסים ונדבר לעניין. מה אתה חושב? ועורך־הדין אמר, הוא ירה בעצמו, אבל זאת רק השערה שלי. האמת תהיה תאונה. היא אשה חזקה וקשה, אבל גם לצלניק יש ניסיון. אתמול דיברתי איתו והוא אמר שזה בסדר, כלומר מסודר, אבל שצריך ללכת לפי הלוח הקיים, לקיים את הפגישה, ואולי עוד אחת, ובסוף להביא את הניירות לחתימה. פישטובר לא יעשה בעיות, מה? אמרתי לו שפישטובר לא יעשה בעיות.

למראה האשה, החוקר אמר לעורך־הדין, חשבתי שזו פגישה רק בין שנינו. עורך־הדין ניסה לומר משהו, אבל האשה הקדימה אותו ואמרה, אם ככה, אני מוותרת על הפגישה. אבל לא קמה מכיסאה. נראתה המומה מעט. ראשה כמעט נשען על כתפו של צלניק. לא ידענו אם הפגישה נמשכת, נמסה, נדחית. הייתי עורך־דין צעיר, חצי שנה במקצוע. לא היה לי נסיון במצבים כאלה. עברתי על התיק כמעט עשר פעמים. חשבתי שהוא ירה בעצמו. השטח בו נמצאה הגופה, והנסיבות בכלל, הזמינו את הדעה שהמדובר בהתאבדות. לא היו עקבות אדם, או עקבות צמיגים, שהעידו על אפשרות רצח, ועם זאת, עדיין, תאונה היתה אפשרית. האשה הניעה לאט לאט את ראשה מצד לצד, כאדם המבקש ליצור לעצמו שדה ראייה רחב. תנועת הראש התחזקה, לאט לאט, עד שנעשתה, פתאום, לשתי שניות, חזקה ומטלטלת, כאילו כוח בלתי־נראה הדף את הראש. ואז, לאחר טלטול אחד, נרגעה, מביטה ברצפה.

עורך־הדין הסתכל בצלניק. לחדר נכנסה פקידה ואותתה לחוקר שיֵצא לחדר הסמוך בדחיפות. החוקר אמר, תחליטו, ויצא. וצלניק אמר לאשה, ייתכן שהילד בכלל התאבד, את יודעת… אבל זה לא יצא מהחדר הזה. כולם פה אנשים שלנו. דיברנו על זה מספיק ואני לא רוצה להמשיך בזה. האשה ניגשה לחלון. צמח ירקרק בעציץ התחמם בשמש החורפית ורחבת החלון הוארה באור השמש ודמתה למעין חופה. ודמות האשה באלומת האור נראתה כלקוחה מציור של ורמיר. האשה אמרה, ואם זה סופי אז כאן, עכשיו, זה הסוף של זה? כאן גומרים את זה? וצלניק אמר, זה סופי, והסתכל בעורך־הדין שאמר, סופי, רק צריך שפישטובר יחתום.


פישטובר אמר בטלפון, תאונה, מה? ועניתי לו, כן, האשה מוכנה לתאונה, צריך רק את החתימה שלך בתור האב. ופישטובר אמר, בטח התפלאת איך היא שינתה את דעתה פתאום בצורה כזאת… איך היא יורדת מהחקירה וחותמת על תאונה. אמרתי, כן, האמת קצת הופתעתי ממנה. ופישטובר צחק וזימר תוך צחוק, יידן, יידן, לומיר אלה לוסטיג זיין, פרייליך זיין… הילד הזה ירה בעצמו… אבל על מתאבד אין פיצויים מהביטוח, מה, ועל תאונה יש… גם הכסף הזה עוד ילך למפלגה, עוד תראה, כמו אז, בשילומים… הילד הזה, של פרזיט ופרטיזנית, ירה בעצמו, זה פשוט… עכשיו אני יודע, אין בעיה, אני בטח יחתום להם",ספרות עברית חדשה
אדם ברוך,"תסתכל טוב, ככה הולך יהודי עם יהלום","נמל־תעופה אורלי, צרפת, סוף דצמבר 1973. האיש שלצִדי, יהושע אלכסנדר טארוני, בן ששים ושלוש, סוחר אמנות ירושלמי, מהדק על ברכיו תיק מזוודה עשוי עור חום הנסגר ונפתח ככספת. בתיק מונחים, זה על גבי זה, מופרדים בנייר פרגמנט לבן, דפים מצוירים של האמנים היהודים מאקס ז’אקוב, צרפתי, נספה בשואה, מאקס פֶּכשטיין, גרמני, חבר קבוצת הגשר, ואל ליסיצקי, רוסי, האוונגרד המהפכני. ארבעים ושמונה דפים חתומים ששוויים כרבע מיליון מארקים. הדפים השמורים היטב אך זה הוצאו מתוך המסגרות על־ידי בעליהם היהודים המתגוררים בישראל ומבקשים למכור אותם באירופה באמצעות הסוחר יהושע טארוני. הוא איש רזה וגבוה ששערו הנופל על כתפיו, תלבושתו הכהה תמיד ומבנה משפטיו החסכוניים משווים לו אופי בלתי־ישראלי ביותר. עצרנו באורלי בדרכנו למינכן, ישבנו במסעדת הנמל. מולנו שתי נשים, אולי אם ובתה, אולי חברות, מדברות הולנדית, וטארוני אמר, למכור אמנות כזו באירופה עכשיו זה זמן טוב. אלוהים בטח רואה הכול וצוחק איך שפעם אחרי אושוויץ, יהודי עבר מכאן לשם ומשם לכאן, רק עם יהלום ברקטום שלו… אפילו לא של אשתו… אחרי היטלר, אפילו השטן לא יכול למכור ליהודי ציור… גדול מדי, קשה מדי, אי־אפשר לגלגל אותו ולתחוב אותו… אתה יודע מי זה מאקס פכשטיין? אקסל שפרינגר יודע, הוא יודע גם מי זה ליברמן ולֶסֶר אורי היהודים, אם לא כאן, בצרפת, אז נמכור לשפרינגר… כתבתי לדויטש, למינכן, שיחכה לי, שאני בא עם ארטיקלים מעניינים, בלי לכתוב איזה ארטיקלים בדיוק.

שני הצרפתים שהגיעו למסעדת שדה־התעופה דיברו עם טארוני יידיש. הגבוה והצעיר ביניהם היה מעוניין רק במאקס ז’אקוב. אם זה פרחים או איזה ואזה, בכלל אל תפתח את המזוודה שלך… אני נותן מאתיים חמישים דולר לדף וזהו זה, חבל על הזמן. אבל, אם יש לך משהו כמו אשה מביטה החוצה עם ישבן פנימה, אבל עדין מאוד, אני מעוניין לראות, אבל בתנאי שזה ציור מלא, ולא איזו סקיצה, אתה יודע, ושהחתימה מאה אחוז אוקיי, אני מזהה חתימה של ז’אקוב גם בחושך… ואל תטרח לספר לי את כל הסיפור הישן על ז’אקוב ופיקאסו, אני מכיר אותו בעל־פה ולפעמים נדמה לי שאני כתבתי אותו. הצעיר הפסיק לשתי שניות, בחן את יהושע טארוני שלא אמר מלה, והמשיך: אז מה, היִידן שלנו ביזראל נבהלו קצת מהערבים וכבר רוצים מארקים גרמניים ביד, קאש מאני, במקום ז’אקוב על הקיר… אין להם סגנון ליידן ביזראל… זה מה שיוצא מיותֵר מדי זמן בשמש. ויהושע טארוני אמר, אני מוכר לך רק ז’אקוב אחד, המחיר אלף דולר לא פחות, החתימה אוקיי, זה גם פרחים וגם אשה עם ישבן ביד, ואת הסיפור על ז’אקוב ופיקאסו שכחתי בגלל השמש החזקה בפלסטינה. והצעיר אמר, תוציא נראה. טארוני נתן לו דף נייר מצויר בגודל שלושים על ארבעים ס""מ. הצעיר ניגש לחלון מסעדת הנמל, הציג את הדף מול האור ובחן אותו במשך כשתי דקות. על הדף היתה מצוירת אשה, ידיה על ראשה, צופה מחלון פתוח מקושט בווילון, וגופה כמו נתמך בשולחן ביתי עגול שבמרכזו אגרטל שיוצא ממנו זר פרחים. האיש השני, נמוך וקשיש, שנראה עד כה כמאזין לקריאות הכיוון של מִנהלת הנמל שבקעו מהרמקולים, אמר לצעיר, זה בסדר, תן שש מאות.

הצעיר נתן לטארוני שש מאות דולר, וטארוני אמר לקשיש, תמסור דרישת שלום מיהושע אלכסנדר טארוני לחנה פריד, אתה רואה אותה, לא? והקשיש אמר, נדהם, כן, זו אשתי, מאיפה אתה מכיר אותנו, אני לא זוכר אותך, ולאחר הפסקה של שתי שניות, הוסיף, כן, חנה זו אשתי, אמא של הצעיר הזה… פריד זה השם שלה מהבית… ועכשיו כאן, בצרפת, זה אנה רוֹש, וטארוני אמר, קנית טוב, ז’אקוב טוב, תחכה חצי שנה ותמכור ב־1,500 דולר, תעשה פרנסה… פעם אחרונה שראיתי אותך ואת חנה פריד, זה היה ב־9 בספטמבר 1939, בשבת… הנרות עוד דלקו ועל החלונות היו וילונות והיין עוד היה על השולחן… ואתם, היא ואתה, רצתם על הכביש מפייטרקוב ליער, איפה שחשבתם להתחבא… ואתם ראיתם אוטו של פולנים ושאלתם מה קרה? איפה חיל האוויר? לאיפה הגיעו הגרמנים? והפולנים צחקו ואמרו, יוּדֶה, יוּדֶה… אני הייתי באוטו וראיתי את הפנים הלבנות של הבחורה ושאלתי אותה איך שמה, והיא אמרה חנה פריד בת יצחק בער ולאה רוחל, כאילו שאני חזן שעושה לה קדיש… וראיתי גם אותך, והנה לא שכחתי אותך… אתה בדיוק אותו פורטרט כמו לפני ארבעים שנה. טארוני הפסיק, הביט בצעיר, חזר והביט בקשיש ושאל, אתה עוד רץ עם יהלום ברקטום? והקשיש אמר, כן, גם חנה, אין אמונה בגויים. וטארוני שאל את הקשיש, מצביע על הצעיר, הפוץ הזה יודע על מה מדברים? והקשיש אמר, לא. הוא חושב שהיטלר מת. הצעיר דחק באביו לחסתלק. אביו הביט בטארוני ושאל, איך חנה היתה צריכה לדעת שקוראים לך יהושע אלכסנדר טארוני? וטארוני אמר, כי אמרתי לה שזה השם שלי, יהושע אלכסנדר טארוני… אם היא לא נזכרה בזה בחיים, היא מאה אחוז נזכרה בזה בחלומות בלילה… תמכור את ז’אקוב ליהודים שיודעים מה זה נאצים… אם היה לי בית־כנסת, ז’אקוב היה שם על הקיר כמו פורטרט של הגאון מווילנא… כמעט עברו ארבעים שנה מאז, מה? והאיש אמר, ארבעים שנה אקוט בדור. העברית שלו היתה כבדה אך מדויקת. וטארוני השלים את הפסוק, ואומר עַם תועי לבב הם, והאיש אמר, אתם נוסעים למינכן, תיגש לדויטש, הוא כבר יודע איך למכור לגרמנים את הציורים של מאקס פכשטיין. טארוני לא הגיב, והאיש הצביע עלי ושאל, מי זה? משלנו? וטארוני אמר ביידיש, לא, אבל אני אראה לו מאיפה משתין הדג. האיש חייך, השתהה שתי שניות, ואמר, תן, אני קונה עוד ז’אקוב אחד, וטארוני אמר, בסדר, אבל עכשיו השני כבר עולה לך אלף חמש מאות דולר. האיש צחק, לא קנה, נפרד מטארוני והלך לכיוון בנו, שכבר עמד בפתח המסעדה, וטארוני אמר לי, תסתכל טוב, ככה הולך יהודי עם יהלום.


דויטש חיכה לנו בנמל־התעופה של מינכן. החורף בעיצומו ומבעד לחלון המונית נשקפו בתחילה מרחבים קטנים עטופי כפור קל שהסתיימו בשורות בנייני מגורים גבוהים. ובכל שלט חום צהבהב כצבע נקניקייה שהוצאה מהקפאה ומפשירה לאטה. דויטש אמר, חבל שאין לך עבודות של לסר אורי. אקסל שפרינגר שילם עכשיו חמישים אלף מארק בשביל תמונה שלו לא הכי טובה, רק מתוך סנטימנט. צבעי־מים של מאקס פכשטיין עומדים כאן בערך על אלפיים חמש מאות דולר. טארוני, שלא הציג אותי בפני הסוחרים באורלי, לא הציג אותי בפני דויטש, שישב צמוד אלי במונית, עטוף מעיל צמר שחור כעוף מצומק המציץ מפקעת. טארוני אמר לו, יש בישראל פאניקה מהמלחמה של יום כיפור… יהיה גם לסר אורי, לאט לאט… מי שלא מוכר היום, ימכור מחר, אין שם טרדיציה, לא יודעים להחזיק ארטיקלים כאלה ביד, לא יודעים מה יש ביד… אנשים שבאו לישראל עם תמונות של ליברמן ושל נולדֶה ושל אוטו דיקס ושל פכשטיין, מוכרים אותם וקונים מכוניות או פריג’ידרים… הכול עוד יחזור בסוף לגרמניה, כל האמנים היהודים יחזרו לגרמניה, כל האוספים, כל מה שברח משם… רק עניין של זמן וכסף, מה שיש פה לגרמנים הרבה. ודויטש אמר, יענקל רוש צלצל אלי מפריז שקנה ממך ז’אקוב אחד בשדה־התעופה, ושהז’אקוב בסדר גמור, ושהוא רוצה שתעבור אצלו בפריז בדרך חזרה. יש לי את הטלפון ואת הכתובת. הוא גם אמר שאשתו זוכרת הכול, גם בדיוק את השם שלך. וטארוני אמר, כן, אני זוכר אותה לבנה לגמרי, יפה, מאה אחוז חנה’לה. דויטש וטארוני דיברו ביניהם תערובת של יידיש ועברית, ודויטש אמר, נמכור את הסחורה שלך דרך אולגה הלנדורף, הכול במכה אחת, ואחרי־כן ישר, אבל ישר, תצאו מכאן, וטארוני ענה, זה עוד נראה, תשאיר לי, יש לי עוד כמה עניינים שהקורבע הזאת צריכה להסביר לי, ודויטש שאל מצביע עלי, הוא יודע גם לרוץ, או רק לשתוק? וטארוני אמר, כן, למה? ודויטש אמר, סתם ככה. אולי מישהו יצטרך פתאום לרוץ… אז יותר טוב שזה יהיה מישהו שלא נראה בדיוק מאה אחוז כמו יהודי, כמוהו, וטארוני אמר, מה, הוא לא נראה יהודי?! הוא הכי ישראלי שנראה הכי יהודי שם בישראל… הוא לא כאן בשביל לרוץ. הוא כאן בשביל לזכור מה היה… הוא אף פעם לא אמר שמע־ישראל ברכבת שנוסעת בלילה לגיהינום, הוא אמר שמע־ישראל רק אחרי שאכל שמנת עם סוכר, בין שמיכה וסדין לבן. דויטש הביט בטארוני, קלט את הרגשנות שבדבריו שאף לי היתה זרה, ואמר, אז אתה תרוץ, וטארוני אמר, אם יש צורך אני רץ.


אולגה הלנדורף, פילגשו הגרמנייה של בנקאי יהודי שפשט לאחרונה את הרגל, עמדה בפתח דירתה, נשקה ליהושע טארוני על פיו ואמרה בגרמנית, אתה נראה טוב כמו דובדבן אדום באמצע החורף. שפתיה היו בצבע אדמדם חיוור, התחתונה קצת מושפלת, מעידה על מיניות עזה. גופה הארוך היה מורכב ברובו מרגליים שהסתיימו בישבן כבד אף הוא מושפל משהו, ממנו נמשך חלק עליון צר וקצר יחסית, כתפיים מעוגלות וזרועות שזורות ורידים כחלחלים. טארוני ניתק את פיו מפיה, הודף אותה בעדינות אל תוך הדירה כשהוא מסובב אותה, פניה אל הדירה, והולך אחר אחוריה. דויטש משך אותי אל מחוץ לפתח, סגר את הדלת, ואמר, ניתן להם שעה. המתנתי דקה או שתיים על הרחבה הקטנה שבקצה המדרגות, ליד הדלת. טארוני לא יצא לבקש אותי. הלכתי עם דויטש לאורך הטורקנשטראסה אל אזור שוואבינג, מרכז השעשועים של מינכן. שׂדרת העצים שהתמשכה לאורך הדרך נראתה כלקוחה מציור של לסר אורי.

בטורקנשטראסה נכנסנו למזללת סטופּ־אין שנוהלה על־ידי ישראלים. עמיחי גור (גורבינר), ישראלי לשעבר, ישב בפנים עם שתי גרמניות צהובות בריאות. ראה אותנו, הניח ראש על החזה הגדול של האחת, כשידו חופנת שד של האחרת, וקרא, אמא, הם באו לקחת אותי למוסד הסגור! אמא, הם לוקחים אותי למולדת! ואחרי־כן צחק, קם, ניגש אלי, חיבק אותי ואמר, תחייך פעם, כל גרמניה לפניך.

עמיחי גורבינר פינה את שתי הגרמניות בטפיחות עזות על עכוזיהן, התרווח בספה המעוגלת העשויה פלסטיק דמוי עור עם מסעד גבוה, ואמר, רבותי, המצב הוא זה: הרחוב היהודי יודע שטארוני בא עם משלוח של תמונות. לא יודעים איזה גודל, נגיד תמונות ברבע מיליון מארק, ויודעים שהוא יעשה את זה דרך השרמוטה אולגה הלנדורף שתמכור את זה בחצי השנה הקרובה, בחתיכות, בחצי מיליון מארק, נגיד, רק נגיד… הבנקאי שלה חייב כסף לכל היהודים. הנה, לפני שבוע, היא חטפה מכות ברחוב מנושה אחד, שכמעט הוריד לה את התחתונים באמצע הרחוב… היהודים לא פנו למשטרה. הם עוקבים אחרי אולגה והבנקאי שלה. המשטרה יודעת מה הולך, אבל נוח לה שהיהודים שותים אחד את הדם של השני… ואם טארוני רוצה להעביר את המשלוח של האמנות דרכה, הוא צריך לקבל את הכסף ביד, נגיד רבע מיליון מארק, רק נגיד… אבל איך? למטה הרי כבר מחכים לו איזי היהודי ואנשים שלו, ואי־אפשר לעבור אותם בקלות, אז איך? בכל מקרה, רק אז, כשהכסף אצלו ביד־ביד, לתת את התמונות, וישר לרוץ משם, מאיפה שלא יהיה, בכל הכוח שלו.

טארוני חיכה לנו בבית־קפה ברחוב היהודים, שמשני צדדיו חנויות תכשיטים, שעונים, יהלומים ואבני־חן. בית־הקפה המה מיהודים מקומיים ומיהודים שהגיעו לכאן מאירופה ומישראל או מניו־יורק. היהודים התגודדו סיעות סיעות סביב שולחן או סביב שולחנות מצורפים. ומבעד לחלון הרחב, הפונה לרחוב, ראיתי את יהושע טארוני יושב לבד, מעשן, מחכה לנו. חלון בית־הקפה היה מעוטר וילונות קטנים מקושטים ברקמת יד בווארית עממית. הווילונות עיטרו את החלון כמסגרת עדינה, ולעובר אורח שהביט דרך החלון אל בית־הקפה יכולה היתה להיות הרגשה של צופה בתיאטרון בובות.

שותה ויסקי מתוך כוס המיועדת לתה, טארוני אמר לנו לאחר כמה דקות של שתיקה, מהפחד, היא כבר שוכבת עם כמה מהנושים שלו, עם התקיפים, אי־אפשר לסמוך עליה. השימוש של טארוני במלה תקיפים, שהיתה מאוד ספרותית בהשוואה למילון הרגיל שלו, הקסים אותי, ירושה לשונית מהתקופה הקצרה שזכה לחינוך יהודי. בדרך לבית־הקפה, דויטש אישר כל מה שעמיחי גורבינר אמר. אולגה הלנדורף והבנקאי שלה מגלגלים תשלומים מנושה לנושה. אסור לסמוך עליהם. רק האינסטינקט היהודי, הערבות ההדדית, מונע את הוצאת הפרשה לידיעת השלטונות באופן פורמלי… אולגה הלנדורף שוכבת עם נושים לפייס אותם, להרוויח זמן, למנוע את האלימות. בעמידה, על כורסת הכניסה, הם לא מורידים נעליים, לפעמים עם המעיל עליהם, והבנקאי היהודי יושב בחדר סמוך כאילו לא יודע. לפני שיצאנו, טארוני אמר, היו ימים אחרים. היא היתה כחולה כמו אור כחול. היופי בעצמו. גרמנייה חזקה שבאה אל היהודים כאן, אחרי המלחמה, כבר ב־55', בערך, בתור בן־אדם עצמאי… גם עסקים גם אהבה ויחס, ככה זה היה אז, פעם, לפני שהתחילה כאן הדגנרציה השנייה.

לאחר כשעה טארוני הציע שנזוז. היהודים הביטו בנו. ליד הפתח, עצר אותנו יהודי שאמר לטארוני, תוך התעלמות מדויטש וממני, כל כסף שיש לאולגה הלנדורף והיא מעבירה לך עכשיו, שייך לאיזי היהודי, ואיזי היהודי זה אני… תזכור את זה, אדון טארוני, תזכור שאתה תחזיק כסף מזומן של איזי היהודי, ואני כבר ימצא אותך אחת ושתיים. ואיזי היהודי, שדיבר עברית לגמרי ישראלית, הוסיף, תרחם על עצמך ועל הקליינטים מישראל שנתנו לך למכור בשבילם את התמונות, אדון טארוני… ועכשיו, אחרי ששמעת אותי, אתה לא יכול להגיד שלא אמרו לך, תשמע ממני, תצא מפה, תשכח את אולגה והבנקאי, אל תמכור להם, הכסף לא שלהם, הכסף שאצלם זה שלנו… תמכור את זה בדיסלדורף או איפה שלא יהיה, לא פה. וטארוני שאל אותו, למה אתה מספר לי את זה? ואיזי היהודי אמר, כי אני יש לי את כל הכבוד ליהודי שרואה יהלום דרך המכנסיים. טארוני צחק. מאיזי היהודי ומטארוני נבע חום מיוחד של סוחרים יהודים. איזי היהודי שאל, הבנת? וטארוני אמר, יָה ווֹל, הֵר איזי.


אולגה הלנדורף הזמינה אותנו פנימה. דויטש נשאר בחוץ, מחכה במכוניתו. בכורסת עור עמוקה ישב הבנקאי היהודי. הכרתי אותו על־פי תצלומיו שנדפסו מדי פעם בעיתונות. ליד הכורסה עמד גרמני כבן חמישים, גבוה, בחליפה שחורה. אולגה הציגה אותו כפרופסור לאמנות מודרנית המתמצא היטב ביצירות האמנים ז’אקוב, פכשטיין וליסיצקי. טארוני פנה אליו ישירות בגרמנית, האם אדוני הפרופסור גם סוחר? והגרמני, מוטרד גם מהשאלה וגם מניסוחה, אמר: כן, במובן מסוים, טארוני שאל: אתה הקונה? והגרמני אמר, כן, במובן מסוים. טארוני הניח את היצירות על השולחן הארוך שניצב בפינת החדר, ורק אז פנה לבנקאי כשהוא משתמש בשמו הפרטי ובקולו מצטלצלת גם נימת רחמים שהיא למעשה בוז קל, יוזף, אתה נראה יותר טוב ממה שמישהו יכול היה לחשוב, והבנקאי, ששם לב לבוז הקל, בלי שים לב לאפר הסיגריה שלו שנפל על חליפתו אמר, ואצלך, יהושע, הכול כרגיל? הרכבות ממשיכות לנסוע מישראל לגרמניה? מחזירים את פכשטיין ואת לסר אורי לגרמניה? כל האמנות היהודית־גרמנית חוזרת לגרמניה, מה? היהודים שלנו בישראל רוצים מארקים גרמניים, לא? וטארוני אמר, אני מצטער שזה כל־כך הסתבך, יוזף, עד שאני מוכרח לשאול מי בדיוק משלם לי את הכסף, והבנקאי אמר, בשביל יהודי שמכיר יהודי לפי ההליכה שלו, יש לך כמויות עודפות של צער… תקבל מה שמגיע לך בשביל הציורים, אל תדאג.

הגרמני סיים להתבונן ביצירות. אולגה עקבה אחריו, נשענת על החלון ומדי פעם מציצה החוצה. כרבע מהחלון הוסתר על־ידי עליו הצהובים הגדולים של עץ שצמח בגינה הקטנה שבפתח הבית. מהרחוב עלו רעשי החיים הרגילים. הגרמני אותת לאולגה והיא ניגשה אליו. כשתפסתי את מקומה ליד החלון, ראיתי את איזי היהודי ועוד שני גברים צעירים מטפסים על חומת האבן הנמוכה ונכנסים לגינה הקטנה.

הגרמני אישר את האותנטיות של ארבעים ושבעה הדפים. טארוני דרש עבורם רבע מיליון מארק, שהיו כשמונים אלף דולר, וציין שבמכירה נכונה, בתנאים מתאימים, אפשר תוך שנה למכור אותם ביותר מחצי מיליון מארק. הגרמני הסכים וטארוני שאל, במארקים או בדולרים? והבנקאי הוציא מכיסו חבילה קטנה עטופה, פתח אותה ושלף בשתי אצבעות יהלום, כשהוא אומר, ביהלום, אדון טארוני, ביהלום. החיים, למשך שתי שניות, הלמו ביהושע טארוני, והבנקאי שאל אותו, מר טארוני, האם אתה מתכבד אישית? וכשהוא מצביע עלי, או שהנסיך הקטן שלך שהבאת אתך מתכבד אישית? וטארוני אמר, אני מתכבד אישית, והבנקאי אמר, אלא מה… תיארתי לעצמי.

הבנקאי פשט את ידו המחזיקה ביהלום לעבר טארוני, ואמר, תתכבד. טארוני ניגש אליו וכשהתכופף קמעה לעבר היהלום, הבנקאי שמט את היהלום לרצפה. טארוני הביט בבנקאי שהמשיך לשבת ולא הראה כל כוונה להרים את היהלום. טארוני התכופף והרים את היהלום.

מתי הרכבת הבאה מישראל? שאל הבנקאי את טארוני, לפני שיצאנו מהדירה, ולאחר שטארוני חזר לחדר משהייה קצרצרה בשירותים, וטארוני אמר, הכי מהר שאפשר. והבנקאי, עדיין ישוב בכורסה, שאל, הכול בסדר, אדון טארוני, היהלום מצא את מקומו?… דרך אגב, היהלום הזה כבר הספיק להיות גם אצל קולגה שלך, יענקל רוש מפריז. טארוני ניגש אל הבנקאי, ניקה את שרוולו מאפר הסיגריה, ואמר, יוזף, אל תיתן לאולגה לעשות את כל העבודה לבד, אפילו שהיא רק גרמנייה. טארוני הדגיש את המלה עבודה. הבנקאי עצם את עיניו, נחירי אפו התרחבו, וכששב ופקח אותן, והן היו כחולות וצלולות כתמיד, אמר בעברית, בקול רם, מתחזה לחזן, משועשע, אתה בחרתנו מכל העמים, וטארוני, כמי שקיבל את ההצעה ליישור ההדורים, אף הוא משועשע, אף הוא מתחזה לחזן, השלים את הפסוק, אהבת אותנו ורצית בנו ורוממתנו מכל הלשונות. הפסוק הפיץ בחדר חמימות משונה. אולגה הביטה בהם כבזרים המקיימים טקס פולחני בלתי־מוכר. טארוני היה הראשון שצחק ולאחר שניות אחדות הצטרף אליו גם הבנקאי.


מובן שלא הייתי מפרסם את הסיפור הזה אם טארוני היה בחיים. הוא מת לפני כשנתיים. בשבוע שעבר טלפנה אלי בתו מקיבוץ מגוריה. בדירת אביה מצאה מכתב מופנה אלי. טארוני כתב: ברכבת האחרונה שלי מפה לגרמניה יימח שמה וזכרה, לקחתי רק לסר אורי אחד שבסוף מכרתי בחצי־חינם בגלל המהירות שהייתי צריך לצאת משמה. אולגה כבר היתה מתה, ויוזף חזר לגובה, עומד על הרגליים שלו. במעטפה כאן יש תמונה שלי ושל אולגה, אחרי שהאמריקנים נכנסו לגרמניה והיינו בטיול על הנהר. התמונה זה לא כסף או משהו כזה, רק זיכרון. בגלל שהבת שלי לא יכולה לדעת מה התמונה בחיים שלי, אני משאיר אותה לך.

פתחתי את המעטפה. בפנים לא היה תצלום של זוג אלא של קבוצת גברים יושבת בשורה, פניהם תחובים בקעריות אוכל פשוטות.
",ספרות עברית חדשה
אדם ברוך,תקראי לי אבא,"האיש אמר לאשתו, ביום שישי אבא יגיע מגרמניה, ואני רוצה שתתנהגי איתו יפה, שירגיש פה כמו בבית, את יודעת. האשה אמרה, אתה יודע שהוא בן־אדם עקור. האיש הפסיק אותה, מאיפה את יודעת את המלה עקור. האשה אמרה, מהעיתון, אני חושבת שמהעיתון… הוא בתור בן־אדם עקור לא יכול להרגיש בבית בשום מקום, גם לא אצל הבן שלו, אבל אני ינסה. והאיש אמר, את אשה טובה וגם בן־אדם טוב. היא חייכה אליו, ולא אמרה דבר. את לא תבגדי יותר, האיש אמר, נכון, נכון שלא, בייחוד עכשיו כשאבא שלי בא לביקור. האשה שתקה. והאיש אמר, זה כמו מחלה אצלך נכון, הבשר השחור והשרירים האלה שלהם עושים לך דברים, ואת לא יכולה, ואז זה לא את, נכון? האשה הניעה את ראשה. והאיש, מנסה לפענח את תנועת הראש, נואש, אמר, תגידי שנכון, תגידי, תרחמי עלי. האשה אמרה, אני לא יודעת, באמת, אל תכה אותי, בבקשה ממך… אולי כדאי שנחזור לאירופה, היה לך יותר טוב שמה. והאיש אמר, אבל אני מוכרח להכות אותך בשביל זה. האשה אמרה, טוב, אבל אל תבכה אחרי זה, ותדבר בשפה שלנו, לא בעברית, ואל תצעק, אני לא יכולה כשאתה צועק. האשה עצמה את עיניה, והאיש עצם את עיניו והיכה בפניה ובבטנה וצעק, תגידי שאת חולה, תגידי שאת חולה! האשה נפלה על המיטה והאיש אחריה, דוחק עצמו בתוכה, צועק, תפתחי את העיניים, תפתחי את העיניים! כשהתחיל לבכות, פקחה את העיניים וליטפה את ראשו, עד שפסק.


האיש לקח את אביו מאחד בתי־המלון שלאורך החוף ויצא איתו לטיול רגלי. אביו ישן היטב אחר הצהריים. האיש, כבנעוריו המאוחרים, חזר ונתקף קנאה למראה אביו. למראה שׂערו האפור והגלי, כתפיו הרחבות ומיניותו הדשנה.

תוך ישיבה באחד מבתי־הקפה שעל הים, אביו אמר, אשתך לא בסדר. האיש שתק, ואביו המשיך, אתה מכה אותה, היא בוגדת בך ואתה מכה אותה, ובסוף היא תברח עם ערבי. האיש שתק, ואביו המשיך, יהיה רע, לך יהיה רע, היא בכלל לא חשובה, מה גם שאין לכם ילדים.

אביו דיבר גרמנית רצוצה, שנעשתה רצוצה מתמיד בתל־אביב. הוא דיבר עם אביו עברית. ממועדון סמוך, יצא המון קטן של אנשים צעירים, ואביו, מצביע על נערה בלונדית ששׂמלתה שחורה, אמר, זה כמו בפרנקפורט, כמו במינכן, אין הבדל. אחר־כך, אביו שאל, אתה צריך כסף? כמה אתה צריך? והאיש אמר, ארבעת אלפים או חמשת אלפים מארק, בערך. אביו אמר, בסדר, ברצון רב. ואחרי־כן הוסיף, בן כמה אתה? האיש, קולט את הנאת ההשפלה הישנה של אביו, אמר, בן ארבעים ושתיים, בערך. אביו אמר, אתה יודע מה ההנאה הכי גדול בגילי? ההנאה שאני עוד עושה את זה, בלי לשלם להן, להיפך, תאמין לי, להיפך! אביו צחק מתוך שביעות רצון, ידיו מלטפות זו את זו. אנשים עברו על־פניהם בתנועה אִטית, קיצית מאוד, בגדיהם לבנים או כחלחלים, לרגליהם סנדלים או נעלי בד, וריחם טוב, נעים, מתפרץ מבשרם הרחק היטב.

הוא ליווה את אביו לבית־המלון, וכשעמדו בפתח, אביו, מרעיד קצת בצינת הלילה המאוחר, אמר, אל תספר לה על הכסף, היא לא משלנו, יותר טוב שהיא תדע רק קצת, תראה, אם תגמור את זה, אתה תמיד יכול לחזור לגרמניה, תעבוד איתי. והאיש אמר לאביו, אבל אני אוהב אותה. אביו הביט בו ולא אמר דבר. האיש חזר באחת לימי נעוריו. נער קטן בגרמניה, יוצא מן השפה העברית אל תוך השפה הגרמנית, חש לאורך כל נעוריו כאב עמום באשכיו. וכשאביו פסע לתוך אולם הקבלה, מתרחק, האיש שמע עצמו אומר, אבא. האיש, נרעש מעצמו, מיהר וסכר בידו את פיו.


האשה חיכתה לו, יושבת על שרפרף באר מוגבה שהושאר על־ידי הדיירים הקודמים, גבה שעוּן קצת על הקיר ובהונותיה מנופפות נעלי־בית. היא שאלה אותו, איך היה? והוא אמר לה, אולי חמשת אלפים מארק, את יודעת. האשה מנסה לחקות את אביו, אמרה, אל תספר לה על הכסף, היא לא משלנו. כשסיימה, צחקה. בצחוקה היה חום רב, וכאב אשכיו העמום שב ותקף אותו. האשה המשיכה לצחוק, מנענעת קצת את עצמה. האיש אמר, תרחמי עלי, אל תגידי עכשיו משהו בערבית, אני לא יכול, אני לא יכול. האשה אמרה טוב. האיש אמר, טוב טוב או טובל’ה. האשה אמרה, אתה יודע מה, טובל’ה, אבל אל תצעק, והתחילה להתפשט. האיש אמר, אבל תקראי לי אבא, והאשה אמרה, אבא או אבא’לה. והאיש אמר, אבא, רק אבא. האשה עמדה ערומה, עוקבת אחרי האיש שהתחיל לשיר, בקול נכאים, אבא בא אריה מכפר־סבא בא. היא שאלה, מה זה? והוא, חדל רגע משירתו, אמר, שיר ילדים פלשתינאי, קלטתי אותו מהרדיו, את יודעת, נתקע לי בראש, טמטום. האשה אמרה, אני משתגעת פה. הם נעמדו ליד החלון. האיש ליטף את גבה. האשה שאלה, מה זה כל העניין הזה? האיש אמר, מרים, זה החיים שלך והחיים שלי. והאשה אמרה, אני רוצה לשיר שיר־ילדים בערבית, למדתי אותו מבאשיר, הוא שר אותו… אתה יכול לספוג את זה? האיש לא ענה, והיא שרה, כשהוא מכה בבטנה מכות קצרות, ילדותיות, חסרות אונים.
",ספרות עברית חדשה
